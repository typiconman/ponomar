#1
1| Сїѧ҄ словеса̀ кни́ги, ю҆́же написа̀ варꙋ́хъ сы́нъ нирї́инъ, сы́на маасе́ева, сы́на седекї́ина, сы́на а҆саде́ева, сы́на хелкї́ина въ вавѷлѡ́нѣ,
2| въ пѧ́тое лѣ́то, въ седмы́й де́нь мцⷭа, во вре́мѧ, въ не́же взѧ́ша халде́є ї҆ерⷭли́мъ и҆ пожго́ша є҆го̀ ѻ҆гне́мъ.
3| И҆ прочтѐ варꙋ́хъ словеса̀ кни́ги сеѧ̀ во ѹ҆́шы ї҆ехонї́и сы́на ї҆ѡакї́ма царѧ̀ ї҆ꙋ́дина и҆ во ѹ҆́шы всѣ́хъ людї́й приходѧ́щихъ ко кни́зѣ,
4| и҆ во ѹ҆́шы си́льныхъ и҆ сынѡ́въ ца́рскихъ и҆ во ѹ҆́шы старѣ́йшинъ, и҆ во ѹ҆́шы всѣ́хъ людї́й ѿ ма́ла и҆ до вели́ка и҆́хъ, всѣ́хъ живꙋ́щихъ въ вавѷлѡ́нѣ при рѣцѣ̀ сꙋ́дъ.
5| И҆ пла́кахꙋсѧ, и҆ постѧ́хꙋсѧ, и҆ молѧ́хꙋсѧ моли́твами пред гдⷭемъ,
6| и҆ собра́ша сребро̀, ꙗ҆́коже когѡ́ждо можа́ше рꙋка̀,
7| и҆ посла́ша во ї҆ерⷭли́мъ ко ї҆ѡакї́мꙋ жерцꙋ̀ вели́комꙋ, сы́нꙋ хелкї́инꙋ сы́на салѡ́млѧ и҆ ко жерцє́мъ и҆ ко всѣ҄мъ лю́демъ, и҆̀же ѡ҆брѣто́шасѧ съ ни́мъ во ї҆ерⷭли́мѣ,
8| внегда̀ взѧ̀ сосꙋ́ды хра́ма гдⷭнѧ и҆знесє́ныѧ ѿ хра́ма возврати́ти на зе́млю ї҆ꙋ́динꙋ, въ десѧ́тый де́нь мцⷭа сива́нъ, сосꙋ́ды срє́брѧны, ꙗ҆̀же сотворѝ седекї́а сы́нъ ї҆ѡсї́инъ ца́рь ї҆ꙋ́динъ,
9| повнегда̀ преселѝ навꙋходоно́соръ ца́рь вавѷлѡ́нскїй ї҆ехонї́ю и҆ кнѧ҄зи, и҆ ѹ҆́зники и҆ си҄льныѧ и҆ лю́ди землѝ ѿ ї҆ерⷭли́ма, и҆ введѐ ѧ҆̀ (свѧ҄заны) въ вавѷлѡ́нъ.
10| И҆ реко́ша: сѐ, посла́хомъ къ ва́мъ сребро̀, да кꙋ́пите на сребрѣ̀ всесожжє́нїѧ за грѣ́хъ и҆ ѳѷмїа́мъ, и҆ сотвори́те же́ртвꙋ и҆ вознеси́те на же́ртвенникъ гдⷭа бг҃а на́шегѡ,
11| и҆ моли́тесѧ за житїѐ навꙋходоно́сора царѧ̀ вавѷлѡ́нскагѡ и҆ за житїѐ валтаса́ра сы́на є҆гѡ̀, да бꙋ́дꙋтъ днї́е и҆́хъ, ꙗ҆́коже днї́е небе́снїи, на землѝ.
12| И҆ да да́стъ гдⷭь крѣ́пость на́мъ и҆ да просвѣти́тъ ѻ҆́чи на́ши, и҆ да живе́мъ под сѣ́нїю навꙋходоно́сора царѧ̀ вавѷлѡ́нска и҆ под сѣ́нїю валтаса́ра сы́на є҆гѡ̀, да рабо́таемъ и҆̀мъ дни҄ мнѡ́ги и҆ ѡ҆брѧ́щемъ благода́ть пред ни́ми.
13| И҆ моли́тесѧ за на́съ ко гдⷭеви бг҃ꙋ на́шемꙋ, ꙗ҆́кѡ согрѣши́хомъ гдⷭеви бг҃ꙋ на́шемꙋ, и҆ не ѿврати́сѧ ꙗ҆́рость гдⷭнѧ и҆ гнѣ́въ є҆гѡ̀ ѿ на́съ до сегѡ̀ днѐ.
14| И҆ прочти́те кни́гꙋ сїю̀, ю҆́же посла́хомъ къ ва́мъ, и҆сповѣ́дати въ домꙋ̀ гдⷭни въ де́нь пра́здника, во дни҄ годовы҄ѧ,
15| и҆ да рече́те: гдⷭꙋ бг҃ꙋ на́шемꙋ пра́вда, а҆ на́мъ стыдѣ́нїе ли́цъ, ꙗ҆́коже де́нь се́й, человѣ́кꙋ ї҆ꙋ́динꙋ и҆ живꙋ́щымъ во ї҆ерⷭли́мѣ,
16| и҆ царє́мъ на́шымъ и҆ кнѧзє́мъ на́шымъ, и҆ жерцє́мъ на́шымъ и҆ проро́кѡмъ на́шымъ и҆ ѻ҆тцє́мъ на́шымъ:
17| поне́же согрѣши́хомъ пред гдⷭемъ
18| и҆ не покори́хомсѧ є҆мꙋ̀ и҆ не послꙋ́шахомъ гла́са гдⷭа бг҃а на́шегѡ ходи́ти въ повелѣ́нїихъ є҆гѡ̀, ꙗ҆̀же дадѐ пред лице́мъ на́шимъ.
19| Ѿ днѐ, въ ѻ҆́ньже и҆зведѐ гдⷭь ѻ҆тцы̀ на́шѧ ѿ землѝ є҆гѵ́петски, и҆ до сегѡ̀ днѐ бѣ́хомъ не покарѧ́ющесѧ гдⷭеви бг҃ꙋ на́шемꙋ и҆ ѿмета́хомсѧ, є҆́же не послꙋ́шати гла́са є҆гѡ̀.
20| И҆ прильпѐ къ на́мъ ѕло̀ и҆ клѧ́тва, ю҆́же сочинѝ гдⷭь мѡѷсе́ю ѻ҆́трокꙋ своемꙋ̀ въ де́нь, въ ѻ҆́ньже и҆зведѐ гдⷭь ѻ҆тцы̀ на́шѧ ѿ землѝ є҆гѵ́петскїѧ, да́ти на́мъ зе́млю кипѧ́щꙋю млеко́мъ и҆ ме́домъ, ꙗ҆́коже де́нь се́й.
21| И҆ не послꙋ́шахомъ гла́са гдⷭа бг҃а на́шегѡ по всѣ҄мъ словесє́мъ прⷪро́чєскимъ, ꙗ҆̀же посла̀ къ на́мъ,
22| и҆ хожда́хомъ кї́йждо на́съ по ра́зꙋмꙋ се́рдца своегѡ̀ ѕла́гѡ рабо́тати богѡ́мъ и҆нѣ҄мъ, твори́ти ѕла҄ѧ пред ѻ҆чи́ма гдⷭа бг҃а на́шегѡ.
#2
1| И҆ ѹ҆ста́ви гдⷭь сло́во своѐ, є҆́же гл҃а на на́съ и҆ на сꙋдї́й на́шихъ, сꙋди́вшихъ во ї҆и҃ли, и҆ на цари҄ на́шѧ и҆ на кнѧ҄зи на́шѧ, и҆ на всѧ́каго человѣ́ка ї҆и҃лева и҆ ї҆ꙋ́дина,
2| навестѝ на ны̀ ѕло̀ ве́лїе, є҆́же не сотвори́сѧ под всѣ́мъ небесе́мъ, ꙗ҆́коже сотвори́сѧ во ї҆ерⷭли́мѣ, по пи҄саннымъ въ зако́нѣ мѡѷсе́овѣ,
3| є҆́же ꙗ҆́сти на́мъ пло́ть человѣ́ческꙋ сы́на своегѡ̀ и҆ пло́ть человѣ́ческꙋ дще́ре своеѧ̀.
4| И҆ дадѐ ѧ҆̀ подрꙋ҄чны всѣ҄мъ ца́рствамъ, ꙗ҆̀же ѡ҆́крестъ на́съ, на ѹ҆кори́знꙋ и҆ въ непрохожде́нїе во всѣ́хъ лю́дехъ, и҆̀же ѡ҆́крестъ на́съ, а҆́може и҆̀хъ разсѣ́ѧ гдⷭь.
5| И҆ бы́хомъ во и҆сподѝ, а҆ не въ верхꙋ̀, ꙗ҆́кѡ согрѣши́хомъ гдⷭеви бг҃ꙋ на́шемꙋ, не слꙋ́шающе гла́са є҆гѡ̀.
6| Гдⷭеви бг҃ꙋ на́шемꙋ пра́вда, на́мъ же и҆ ѻ҆тцє́мъ на́шымъ стыдѣ́нїе ли́цъ, ꙗ҆́коже де́нь се́й.
7| Ꙗ҆̀же гл҃а гдⷭь на на́съ всѧ҄ ѕла҄ѧ, сїѧ҄ прїидо́ша на ны̀,
8| занѐ не моли́хомсѧ лицꙋ̀ гдⷭню, є҆́же ѿврати́тисѧ комꙋ́ждо ѿ мы́слей се́рдца своегѡ̀ ѕла́гѡ.
9| И҆ ѹ҆бꙋди́сѧ гдⷭь ѡ҆ ѕло́бахъ и҆ наведѐ на на́съ сїѧ҄, (ꙗ҆̀же постиго́ша ны̀,) ꙗ҆́кѡ првⷣнъ гдⷭь во всѣ́хъ дѣ́лѣхъ свои́хъ, ꙗ҆̀же заповѣ́да на́мъ.
10| И҆ не послꙋ́шахомъ гла́са є҆гѡ̀ ходи́ти въ повелѣ́нїихъ є҆гѡ̀, ꙗ҆̀же дадѐ пред лице́мъ на́шимъ.
11| И҆ нн҃ѣ, гдⷭи бж҃е ї҆и҃левъ, и҆́же и҆зве́лъ є҆сѝ лю́ди твоѧ҄ и҆з землѝ є҆гѵ́петскїѧ рꙋко́ю крѣ́пкою и҆ мы́шцею высо́кою, зна́мєнїи и҆ чꙋдесы̀ и҆ си́лою вели́кою, и҆ сотвори́лъ є҆сѝ себѣ̀ и҆́мѧ, ꙗ҆́коже де́нь се́й,
12| согрѣши́хомъ, нече́ствовахомъ, непра́вдовахомъ, гдⷭи бж҃е на́шъ, во всѣ́хъ ѡ҆правда́нїихъ твои́хъ.
13| Да ѿврати́тсѧ ѹ҆̀бо ѿ на́съ ꙗ҆́рость твоѧ̀, ꙗ҆́кѡ ѡ҆ста́сѧ на́съ ма́лѡ во ꙗ҆зы́цѣхъ, а҆́може разсѣ́ѧлъ ны̀ є҆сѝ.
14| Ѹ҆слы́ши, гдⷭи, моли́твꙋ на́шꙋ и҆ проше́нїе на́ше, и҆ и҆зба́ви на́съ тебє̀ ра́ди, и҆ да́ждь на́мъ благода́ть пред лице́мъ пресели́вшихъ на́съ:
15| да ѹ҆вѣ́сть всѧ̀ землѧ̀, ꙗ҆́кѡ ты̀ гдⷭь бг҃ъ на́шъ, и҆ ꙗ҆́кѡ и҆́мѧ твоѐ призва́сѧ на ї҆и҃ли и҆ на пле́мени є҆гѡ̀.
16| Гдⷭи, при́зри и҆з до́мꙋ ст҃а́гѡ твоегѡ̀ на на́съ и҆ вонмѝ на́мъ, и҆ приклонѝ ѹ҆́хо твоѐ и҆ ѹ҆слы́ши на́съ.
17| Ѿве́рзи, гдⷭи, ѻ҆́чи твоѝ и҆ ви́ждь, ꙗ҆́кѡ не ѹ҆ме́ршїи, и҆̀же во а҆́дѣ, и҆́хже взѧ́сѧ дꙋ́хъ и҆́хъ ѿ ѹ҆тро́бъ и҆́хъ, воздадѧ́тъ тебѣ̀ сла́вꙋ и҆ ѡ҆правда́нїе гдⷭеви:
18| но дꙋша̀ сѣ́тꙋющаѧ ѡ҆ вели́чествѣ ѕла̀, и҆́же хо́дитъ слѧ́ченъ и҆ болѧ́й, и҆ ѻ҆́чи ѡ҆скꙋдѣва́ющїи, и҆ дꙋша̀ а҆́лчꙋщаѧ воздадѧ́тъ тебѣ̀ сла́вꙋ и҆ пра́вдꙋ, гдⷭи!
19| Ꙗ҆́кѡ не по ѡ҆правда́нїємъ ѻ҆тє́цъ на́шихъ, ни царе́й на́шихъ (и҆злива́емъ мѡли́твы) мы̀, и҆ предлага́емъ мѡли́твы на́шѧ пред лице́мъ твои́мъ, гдⷭи бж҃е на́шъ!
20| Ꙗ҆́кѡ посла́лъ є҆сѝ ꙗ҆́рость твою̀ и҆ гнѣ́въ тво́й на на́съ, ꙗ҆́коже гл҃алъ є҆сѝ рꙋко́ю ѻ҆́трѡкъ твои́хъ прⷪрѡ́къ, гл҃ѧ:
21| та́кѡ речѐ гдⷭь: приклони́те ра́мена ва҄ша и҆ послꙋжи́те царю̀ вавѷлѡ́нскомꙋ, и҆ сѣди́те на землѝ, ю҆́же да́хъ ѻ҆тцє́мъ ва́шымъ:
22| и҆ а҆́ще не послꙋ́шаете гла́са гдⷭнѧ, є҆́же рабо́тати царю̀ вавѷлѡ́нскꙋ, ѡ҆скꙋдѣ́нїе сотворю̀ и҆з градѡ́въ ї҆ꙋ́диныхъ и҆ внѣꙋ́дꙋ ї҆ерⷭли́ма,
23| и҆ ѿимꙋ̀ (ѿ ва́съ) гла́съ весе́лїѧ и҆ гла́съ ра́дованїѧ, гла́съ жениха̀ и҆ гла́съ невѣ́сты, и҆ бꙋ́детъ всѧ̀ землѧ̀ въ непрохожде́нїе ѿ живꙋ́щихъ.
24| И҆ не послꙋ́шахомъ гла́са твоегѡ̀ слꙋжи́ти царю̀ вавѷлѡ́нскꙋ: и҆ ѹ҆ста́вилъ є҆сѝ словеса̀ твоѧ҄, ꙗ҆̀же гл҃алъ є҆сѝ рꙋко́ю ѻ҆́трѡкъ твои́хъ прⷪро́кѡвъ, є҆́же и҆знестѝ кѡ́сти царе́й на́шихъ и҆ кѡ́сти ѻ҆тє́цъ на́шихъ ѿ мѣ́ста и҆́хъ.
25| И҆ сѐ, сꙋ́ть и҆зве́ржєны зно́ю дневно́мꙋ и҆ стꙋ́дени нощнѣ́й, и҆ и҆зомро́ша болѣ́зньми ѕлы́ми, гла́домъ и҆ мече́мъ и҆ затче́нїемъ.
26| И҆ положи́лъ є҆сѝ до́мъ тво́й, въ не́мже нарѣче́сѧ и҆́мѧ твоѐ, ꙗ҆́коже де́нь се́й, ѕло́бы ра́ди до́мꙋ ї҆и҃лева и҆ до́мꙋ ї҆ꙋ́дина.
27| И҆ сотвори́лъ є҆сѝ въ на́съ, гдⷭи бж҃е на́шъ, по все́й ти́хости твое́й и҆ по всѣ҄мъ щедро́тамъ твои҄мъ вели҄кимъ,
28| ꙗ҆́коже гл҃алъ є҆сѝ рꙋко́ю раба̀ твоегѡ̀ мѡѷсе́а въ де́нь, въ ѻ҆́ньже заповѣ́далъ є҆сѝ є҆мꙋ̀ вписа́ти зако́нъ тво́й пред сы҄ны ї҆и҃левыми, гл҃ѧ:
29| а҆́ще не послꙋ́шаете гла́са моегѡ̀, мно́жество сїѐ вели́кое и҆ мно́гое ѡ҆брати́тсѧ въ ма́лъ ꙗ҆зы́къ во ꙗ҆зы́цѣхъ, а҆́може а҆́зъ разсѣ́ю ѧ҆̀:
30| разꙋмѣ́хъ бо, ꙗ҆́кѡ не и҆́мꙋтъ послꙋ́шати менѐ, ꙗ҆́кѡ лю́дїе жестоковы́йни сꙋ́ть, и҆ ѡ҆братѧ́тсѧ къ се́рдцꙋ своемꙋ̀ на землѝ преселе́нїѧ своегѡ̀,
31| и҆ ѹ҆вѣ́дѧтъ, ꙗ҆́кѡ а҆́зъ гдⷭь бг҃ъ и҆́хъ: и҆ да́мъ и҆̀мъ се́рдце, (и҆ ѹ҆разꙋмѣ́ютъ,) и҆ ѹ҆́шы, и҆ ѹ҆слы́шатъ,
32| и҆ похва́лѧтъ мѧ̀ на землѝ преселе́нїѧ своегѡ̀, и҆ помѧнꙋ́тъ и҆́мѧ моѐ,
33| и҆ ѡ҆братѧ́тсѧ ѿ хребта̀ своегѡ̀ же́стокагѡ и҆ ѿ ѕло́бъ свои́хъ, ꙗ҆́кѡ помѧнꙋ́тъ пꙋ́ть ѻ҆тє́цъ свои́хъ согрѣши́вшихъ пред гдⷭемъ:
34| и҆ возвращꙋ̀ ѧ҆̀ на зе́млю, є҆́юже клѧ́хсѧ ѻ҆тцє́мъ и҆́хъ, а҆враа́мꙋ и҆ ї҆саа́кꙋ и҆ ї҆а́кѡвꙋ, и҆ возѡблада́ютъ є҆́ю: и҆ ѹ҆мно́жꙋ ѧ҆̀, и҆ не ѹ҆ма́лѧтсѧ:
35| и҆ ѹ҆ста́влю и҆̀мъ завѣ́тъ вѣ́ченъ, є҆́же бы́ти мнѣ̀ и҆̀мъ въ бг҃а, и҆ тї́и бꙋ́дꙋтъ мнѣ̀ лю́дїе: и҆ не подви́гнꙋ ктомꙋ̀ людї́й мои́хъ ї҆и҃лѧ и҆ землѝ, ю҆́же да́хъ и҆̀мъ.
#3
1| Гдⷭи вседержи́телю, бж҃е ї҆и҃левъ, дꙋша̀ въ тѣснотѣ̀ и҆ дꙋ́хъ въ стꙋже́нїи возопѝ къ тебѣ̀:
2| ѹ҆слы́ши, гдⷭи, и҆ поми́лꙋй, ꙗ҆́кѡ є҆сѝ бг҃ъ млⷭрдъ, и҆ поми́лꙋй на́съ, ꙗ҆́кѡ согрѣши́хомъ пред тобо́ю:
3| ꙗ҆́кѡ ты̀ пребыва́ѧй во вѣ́къ, мы́ же погиба́ющїи во вѣ́къ.
4| Гдⷭи вседержи́телю, бж҃е ї҆и҃левъ, ѹ҆слы́ши моли́твꙋ ѹ҆ме́ршихъ ї҆и҃левыхъ и҆ сынѡ́въ согрѣши́вшихъ пред тобо́ю, и҆̀же не послꙋ́шаша гла́са гдⷭа бг҃а своегѡ̀, и҆ прильпо́ша на́мъ ѕла҄ѧ.
5| Не помѧнѝ непра́вдъ ѻ҆тє́цъ на́шихъ, но помѧнѝ рꙋ́кꙋ твою̀ и҆ и҆́мѧ твоѐ въ сїѐ вре́мѧ,
6| ꙗ҆́кѡ ты̀ гдⷭь бг҃ъ на́шъ, и҆ похва́лимъ тѧ̀, гдⷭи:
7| ꙗ҆́кѡ тогѡ̀ ра́ди да́лъ є҆сѝ стра́хъ тво́й въ се́рдце на́ше, є҆́же призыва́ти и҆́мѧ твоѐ, и҆ похва́лимъ тѧ̀ во преселе́нїи на́шемъ, ꙗ҆́кѡ ѿврати́хомъ ѿ се́рдца на́шегѡ всю̀ непра́вдꙋ ѻ҆тє́цъ на́шихъ согрѣши́вшихъ пред тобо́ю.
8| Сѐ, мы̀ дне́сь во преселе́нїи на́шемъ, а҆́може ны̀ разсы́палъ є҆сѝ на ѹ҆кори́знꙋ и҆ на клѧ́твꙋ и҆ на ѹ҆держа́нїе, по всѣ҄мъ непра́вдамъ ѻ҆тє́цъ на́шихъ, и҆̀же ѿстꙋпи́ша ѿ тебє̀, гдⷭи бж҃е на́шъ.
9| Слы́ши, ї҆и҃лю, за́пѡвѣди живота̀, внꙋшѝ разꙋмѣ́ти смышле́нїе.
10| Что̀ є҆́сть, ї҆и҃лю; что̀ ꙗ҆́кѡ є҆сѝ на землѝ вра́жїи; ѡ҆бетша́лъ є҆сѝ на землѝ чꙋжде́й, ѡ҆скверни́лсѧ є҆сѝ съ ме́ртвыми,
11| вмѣни́лсѧ є҆сѝ съ сꙋ́щими во а҆́дѣ,
12| ѡ҆ста́вилъ є҆сѝ и҆сто́чника премꙋ́дрости.
13| А҆́ще бы пꙋте́мъ бж҃їимъ ходи́лъ є҆сѝ, жи́лъ бы въ ми́рѣ во вре́мѧ вѣ́чное.
14| Наꙋчи́сѧ, гдѣ̀ є҆́сть смышле́нїе, гдѣ̀ є҆́сть крѣ́пость, гдѣ̀ є҆́сть мꙋ́дрость; є҆́же разꙋмѣ́ти кꙋ́пнѡ, гдѣ̀ є҆́сть долгожи́тїе и҆ жи́знь, гдѣ̀ є҆́сть свѣ́тъ ѻ҆че́съ и҆ ми́ръ;
15| Кто̀ ѡ҆брѣ́те мѣ́сто є҆ѧ̀, и҆ кто̀ вни́де въ сокрѡ́вища є҆ѧ̀;
16| Гдѣ̀ сꙋ́ть кнѧ҄зи ꙗ҆зы́честїи и҆ владѣ́ющїи ѕвѣрьмѝ сꙋ́щими на землѝ, и҆гра́ющїи пти́цами небе́сными
17| и҆ хранѧ́щїи зла́то и҆ сребро̀, на не́же ѹ҆пова́ша человѣ́цы, и҆ нѣ́сть конца̀ стѧжа́нїю и҆́хъ;
18| ꙗ҆́кѡ дѣ́лающїи сребро̀ и҆ пекꙋ́щїисѧ, и҆ нѣ́сть и҆зѡбрѣ́тенїѧ дѣ́лъ и҆́хъ.
19| Погибо́ша и҆ во а҆́дъ снидо́ша, и҆ и҆нї́и вмѣ́стѡ и҆́хъ воста́ша.
20| Ю҆нѣ́йшїи ви́дѣша свѣ́тъ и҆ всели́шасѧ на землѝ, пꙋти́ же хи́трости не ѹ҆вѣ́дѣша,
21| ни разꙋмѣ́ша сте́зь є҆ѧ̀, нижѐ прїѧ́ша є҆ѧ̀ сы́нове и҆́хъ, ѿ пꙋтѝ своегѡ̀ дале́че бы́ша.
22| И҆ не слы́шасѧ въ ханаа́нѣ, нижѐ ꙗ҆ви́сѧ во ѳема́нѣ:
23| сы́нове а҆га́рини взыскꙋ́ющїи ра́зꙋма, и҆̀же на землѝ, кꙋпцы̀ мера҄ни и҆ ѳема҄ни, и҆ басносло́вцы и҆ взыска́телїе ра́зꙋма, пꙋтѝ премꙋ́дрости не ѹ҆вѣ́дѣша, нижѐ помѧнꙋ́ша сте́зь є҆ѧ̀.
24| Ѽ҆҄, ї҆и҃лю, ко́ль вели́къ до́мъ бж҃їй и҆ простра́нно мѣ́сто селе́нїѧ є҆гѡ̀!
25| Вели́ко и҆ не и҆́мать конца̀, высо́ко и҆ безмѣ́рно.
26| Та́мѡ бы́ша и҆споли́ни и҆мени́тїи, бы́вшїи и҆спе́рва ѕѣлѡ̀ вели́цы, ѹ҆мѣ́юще воева́ти.
27| Не си́хъ и҆збра̀ бг҃ъ, ни пꙋтѝ хи́тростнагѡ дадѐ и҆̀мъ,
28| и҆ погибо́ша, зане́же не и҆мѣ́ша мꙋ́дрости, погибо́ша за безсовѣ́тїе своѐ.
29| Кто̀ взы́де на не́бо, и҆ взѧ̀ ю҆̀, и҆ снесѐ ю҆̀ ѿ ѡ҆́блакъ;
30| Кто̀ пре́йде на ѻ҆́нꙋ странꙋ̀ мо́рѧ, и҆ ѡ҆брѣ́те ю҆̀, и҆ во́зметъ ю҆̀ за зла́то и҆збра́нно;
31| Нѣ́сть вѣ́дꙋщагѡ пꙋ́ть є҆ѧ̀, ни помышлѧ́ющагѡ сте́зь є҆ѧ̀:
32| но вѣ́дый всѧ҄ вѣ́сть ю҆̀, и҆зѡбрѣ́те ю҆̀ смы́сломъ свои́мъ: сотвори́вый зе́млю въ вѣ́чное вре́мѧ напо́лни ю҆̀ ското́мъ двоно́жнымъ и҆ четвероно́жнымъ.
33| Посыла́ѧй свѣ́тъ, и҆ и҆́детъ: призва̀ є҆го̀, и҆ послꙋ́ша є҆гѡ̀ со тре́петомъ.
34| Ѕвѣ́зды же возсїѧ́ша во храни́лищихъ свои́хъ и҆ возвесели́шасѧ.
35| Призва̀ ѧ҆̀, и҆ реко́ша: прїидо́хомъ: возсїѧ́ша съ весе́лїемъ сотво́ршемꙋ ѧ҆̀.
36| Се́й бг҃ъ на́шъ, не вмѣни́тсѧ и҆́нъ къ немꙋ̀.
37| И҆зѡбрѣ́те всѧ́къ пꙋ́ть хи́трости и҆ дадѐ ю҆̀ ї҆а́кѡвꙋ ѻ҆́трокꙋ своемꙋ̀ и҆ ї҆и҃лю возлю́бленномꙋ ѿ негѡ̀.
38| Посе́мъ на землѝ ꙗ҆ви́сѧ и҆ съ человѣ҄ки поживѐ.
#4
1| Сїѧ̀ кни́га повелѣ́нїй бж҃їихъ и҆ зако́нъ сы́й во вѣ́къ: всѝ держа́щїисѧ є҆ѧ̀ въ живо́тъ (вни́дꙋтъ), ѡ҆ста́вившїи же ю҆̀ ѹ҆́мрꙋтъ.
2| Ѡ҆брати́сѧ, ї҆а́кѡве, и҆ и҆ми́сѧ є҆ѧ̀, ходѝ ко сїѧ́нїю прѧ́мѡ свѣ́та є҆ѧ̀.
3| Не да́ждь и҆но́мꙋ сла́вы твоеѧ̀, и҆ поле́зныхъ тебѣ̀ ꙗ҆зы́кꙋ чꙋжде́мꙋ.
4| Блаже́ни є҆смы̀, ї҆и҃лю, ꙗ҆́кѡ ѹ҆гѡ́днаѧ бг҃ꙋ на́мъ разꙋ҄мна сꙋ́ть.
5| Дерза́йте, лю́дїе моѝ, па́мѧть ї҆и҃лева.
6| Про́дани бы́сте ꙗ҆зы́кѡмъ не на па́гꙋбꙋ: поне́же разгнѣ́васте бг҃а, пре́дани бы́сте сꙋпоста́тѡмъ,
7| преѡгорчи́сте бо сотво́ршаго ва́съ, (бг҃а вѣ́чнаго,) поже́рше бѣсѡ́мъ, а҆ не бг҃ꙋ:
8| забы́сте бо гдⷭа пита́ющаго ва́съ, ѡ҆печа́листе же и҆ воспита́вшаго ва́съ ї҆ерⷭли́ма.
9| Ви́дѣ бо наше́дшїй ва́мъ гнѣ́въ ѿ бг҃а и҆ речѐ: слы́шите, присє́лницы сїѡ҄ни, наведе́ бо мѝ гдⷭь сѣ́тованїе вели́ко,
10| ви́дѣхъ бо плѣне́нїе людї́й сынѡ́въ мои́хъ и҆ дще́рей, є҆́же наведѐ и҆̀мъ вѣ́чный.
11| Пита́хъ бо ѧ҆̀ съ весе́лїемъ, и҆спꙋсти́хъ же ѧ҆̀ съ пла́чемъ и҆ рыда́нїемъ.
12| Никто́же да ра́дꙋетсѧ ѡ҆ мнѣ̀ вдови́цѣ и҆ ѡ҆ста́вленнѣй ѿ мно́гихъ, ѡ҆пꙋстѣ́хъ за грѣхѝ ча҄дъ мои́хъ, поне́же ѹ҆клони́шасѧ ѿ зако́на бж҃їѧ,
13| и҆ ѡ҆правда́нїй є҆гѡ̀ не позна́ша, и҆ не ходи́ша въ пꙋте́хъ за́повѣдїй бж҃їихъ, нижѐ стезьмѝ наказа́нїѧ въ пра́вдѣ є҆гѡ̀ стꙋпа́ша.
14| Да прїи́дꙋтъ ѡ҆кре́стнїи сїѡ҄ни, и҆ помѧни́те плѣне́нїе сынѡ́въ мои́хъ и҆ дще́рей, є҆́же наведѐ и҆̀мъ вѣ́чный:
15| наведе́ бо на нѧ̀ ꙗ҆зы́къ и҆здале́ча, ꙗ҆зы́къ безстꙋ́дный и҆ и҆ноѧзы́чный:
16| поне́же не ѹ҆срами́шасѧ ста́рца, ни поми́ловаша ѻ҆троча́те, и҆ ѿведо́ша любе́зныхъ вдови́чихъ, и҆ ѿ дще́рей є҆ди́нꙋ ѡ҆пꙋстоши́ша.
17| А҆́зъ же ка́кѡ мо́щенъ помощѝ ва́мъ;
18| Наведы́й бо ва́мъ ѕла҄ѧ и҆зба́витъ ва́съ ѿ рꙋкѝ вра҄гъ ва́шихъ.
19| И҆ди́те, ча҄да, и҆ди́те: а҆́зъ бо ѡ҆ста́хсѧ пꙋста̀,
20| совлеко́хсѧ ри́зы ми́рныѧ, ѡ҆блеко́хсѧ же во вре́тище моле́нїѧ моегѡ̀: возопїю̀ къ вѣ́чномꙋ во дни҄ моѧ҄.
21| Дерза́йте, ча҄да, возопї́йте къ бг҃ꙋ, и҆ и҆зба́витъ ва́съ ѿ наси́лїѧ рꙋкѝ вра́жїѧ.
22| А҆́зъ бо (и҆спе́рва) надѣ́ѧхсѧ на вѣ́чнаго ѡ҆ спасе́нїи ва́шемъ: и҆ прїи́де мѝ ра́дость ѿ ст҃а́гѡ въ поми́лованїи, є҆́же прїи́детъ ва́мъ вско́рѣ ѿ вѣ́чнагѡ сп҃са на́шегѡ.
23| И҆спꙋсти́хъ бо ва́съ съ рыда́нїемъ и҆ пла́чемъ, ѿда́стъ же мѝ бг҃ъ ва́съ съ ра́достїю и҆ весе́лїемъ въ вѣ́къ.
24| Ꙗ҆́коже бо нн҃ѣ ви́дѣша присє́лницы сїѡ҄ни ва́ше плѣне́нїе (ѿ бг҃а), та́кожде ѹ҆́зрѧтъ вско́рѣ сп҃се́нїе ва́ше ѿ бг҃а, є҆́же прїи́детъ ва́мъ со сла́вою вели́кою и҆ со ѡ҆свѣще́нїемъ вѣ́чнагѡ.
25| Ча҄да, долготерпи́те и҆́же ѿ бг҃а наше́дшїй ва́мъ гнѣ́въ, гони́лъ бо тѧ̀ вра́гъ тво́й, и҆ ѹ҆́зриши па́гꙋбꙋ є҆гѡ̀ вско́рѣ и҆ на вы́ю є҆гѡ̀ настꙋ́пиши.
26| Младї́и моѝ ходи́ша въ пꙋти҄ же́стѡки, восхище́ни сꙋ́ть, ꙗ҆́коже ста́до похище́но врага́ми.
27| Дерза́йте, ча҄да, и҆ возопї́йте къ бг҃ꙋ, бꙋ́детъ бо ва́мъ ѿ наве́дшагѡ па́мѧть.
28| Ꙗ҆́коже бо бы́сть ѹ҆́мъ ва́шъ заблꙋди́ти ва́мъ ѿ бг҃а, та́кѡ нн҃ѣ десѧти́жды ѹ҆сꙋгꙋби́те ѡ҆брати́вшесѧ взыска́ти є҆го̀:
29| наведы́й бо ва́мъ ѕла҄ѧ наведе́тъ ва́мъ вѣ́чное весе́лїе со сп҃се́нїемъ ва́шимъ.
30| Дерза́й, ї҆ерⷭли́ме, ѹ҆тѣ́шитъ тѧ̀ нарекї́й тебѐ.
31| Ѡ҆каѧ́нни ѡ҆ѕло́бившїи тѧ̀ и҆ ра́довавшїисѧ ѡ҆ паде́нїи твое́мъ, (мще́нїе бꙋ́детъ над ни́ми).
32| Ѡ҆каѧ́нни гра́ди, и҆̀мже порабо́таша ча҄да твоѧ҄, ѡ҆каѧ́нна прїи́мшаѧ сы́ны твоѧ҄.
33| Ꙗ҆́коже бо пора́довасѧ ѡ҆ твое́мъ паде́нїи и҆ возвесели́сѧ ѡ҆ разоре́нїи твое́мъ, та́кожде ѡ҆печа́литсѧ ѡ҆ свое́мъ запꙋстѣ́нїи.
34| И҆ ѿсѣкꙋ̀ ѿ неѧ̀ весе́лїе многонаро́дства, и҆ велича́нїе є҆ѧ̀ бꙋ́детъ въ рыда́нїе.
35| Ѻ҆́гнь и҆ на́йдетъ на ню̀ ѿ вѣ́чнагѡ во дни҄ мнѡ́ги, и҆ насели́тсѧ бѣ́сами на мно́жайшее вре́мѧ.
36| Воззрѝ на восто́къ, ї҆ерⷭли́ме, и҆ ви́ждь весе́лїе грѧдꙋ́щее тебѣ̀ ѿ бг҃а.
37| Сѐ, грѧдꙋ́тъ сы́нове твоѝ, и҆̀хже и҆спꙋсти́лъ є҆сѝ, грѧдꙋ́тъ со́брани ѿ востѡ́къ да́же до за҄падъ сло́вомъ ст҃а́гѡ, ра́дꙋющесѧ ѡ҆ сла́вѣ бж҃їей.
#5
1| Совлецы̀, ї҆ерⷭли́ме, ри҄зы плачє́вныѧ и҆ ѡ҆ѕлобле́нїѧ твоегѡ̀ и҆ ѡ҆блецы́сѧ въ лѣ́потꙋ сла́вы, ꙗ҆́же тебѣ̀ бы́сть ѿ бг҃а во вѣ́къ.
2| Ѡ҆блецы́сѧ во ѻ҆де́ждꙋ пра́вды, ꙗ҆́же ѿ бг҃а, возложѝ вѣне́цъ на главꙋ̀ твою̀ сла́вы вѣ́чнагѡ.
3| Бг҃ъ бо ꙗ҆ви́тъ все́й поднебе́снѣй твою̀ свѣ́тлость.
4| Нарѣче́тсѧ бо ѿ бг҃а и҆́мѧ твоѐ во вѣ́ки: ми́ръ пра́вды и҆ сла́ва бг҃оче́стїѧ.
5| Воста́ни, ї҆ерⷭли́ме, и҆ ста́ни на высо́цѣ, и҆ поглѧ́дай на восто́ки, и҆ ви́ждь сѡ́бранаѧ ча҄да твоѧ҄ ѿ востѡ́къ со́лнца до за́пада сло́вомъ ст҃а́гѡ, ра҄дꙋющаѧсѧ бж҃їею па́мѧтїю.
6| И҆зыдо́ша бо ѿ тебє̀ пѣ́ши ведо́ми ѿ врагѡ́въ, введе́тъ же ѧ҆̀ бг҃ъ къ тебѣ̀ несо́мыхъ со сла́вою, ꙗ҆́кѡ сы́ны ца́рства.
7| Совѣща́ бо бг҃ъ смири́тисѧ всѧ́цѣй горѣ̀ высо́цѣй и҆ холмѡ́мъ вѣ҄чнымъ, и҆ ю҆до́лїѧмъ напо́лнитисѧ въ ра́вень земнꙋ́ю, да и҆́детъ ї҆и҃ль ѹ҆тверже́нъ сла́вою бж҃їею.
8| Ѡ҆сѣни́ша же и҆ дꙋбра҄вы и҆ всѧ́ко дре́во благово́нствомъ ї҆и҃лю, повелѣ́нїемъ бж҃їимъ.
9| Преди́детъ бо бг҃ъ ї҆и҃леви со весе́лїемъ, свѣ́томъ сла́вы своеѧ̀, съ поми́лованїемъ и҆ пра́вдою, ꙗ҆́же ѿ негѡ̀.
