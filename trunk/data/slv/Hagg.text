#1
1| Во второ́е лѣ́то, при да́рїи царѝ, въ шесты́й мцⷭъ, въ пе́рвый (де́нь) мцⷭа, бы́сть сло́во гдⷭне рꙋко́ю а҆гге́а прⷪро́ка гл҃ѧ: рцы̀ къ зорова́велю салаѳїи́левꙋ ѿ колѣ́на ї҆ꙋ́дова и҆ ко ї҆исꙋ́сꙋ сы́нꙋ ї҆ѡседе́ковꙋ, ї҆ере́ю вели́комꙋ, глаго́лѧ:
2| си́це гл҃етъ гдⷭь вседержи́тель гл҃ѧ: лю́дїе сї́и глаго́лютъ: не прїи́де вре́мѧ созда́ти хра́мъ гдⷭень.
3| И҆ бы́сть сло́во гдⷭне рꙋко́ю а҆гге́а прⷪро́ка гл҃ѧ:
4| а҆́ще вре́мѧ ѹ҆́бѡ ва́мъ є҆́сть жи́ти въ домѣ́хъ ва́шихъ и҆сте́саныхъ, хра́мъ же мо́й се́й запꙋстѣ̀;
5| И҆ нн҃ѣ си́це гл҃етъ гдⷭь вседержи́тель: ѹ҆стро́йте сердца̀ ва҄ша въ пꙋти҄ ва́шѧ.
6| Сѣ́ѧсте мно́гѡ, и҆ взѧ́сте ма́лѡ: ꙗ҆до́сте, и҆ не въ сы́тость: пи́сте, и҆ не въ пїѧ́нство: ѡ҆блеко́стесѧ, и҆ не согрѣ́стесѧ въ ни́хъ: и҆ собира́ѧй мзды҄ собра̀ во влага́лище дира́во.
7| Си́це гл҃етъ гдⷭь вседержи́тель: положи́те сердца̀ ва҄ша въ пꙋти҄ ва́шѧ,
8| взы́дите на го́рꙋ и҆ ѹ҆сѣцы́те древа̀, и҆ принеси́те и҆ сози́ждите хра́мъ, и҆ бл҃говолю̀ въ не́мъ и҆ просла́влюсѧ, речѐ гдⷭь.
9| Призрѣ́сте на мнѡ́га, и҆ бы́ша ма҄ла, и҆ внесо́сте ѧ҆̀ въ хра́мъ, и҆ ѿдꙋ́нꙋхъ ѧ҆̀: сегѡ̀ ра́ди си́це гл҃етъ гдⷭь вседержи́тель: занѐ хра́мъ мо́й є҆́сть пꙋ́стъ, вы́ же тече́те кї́йждо въ до́мъ сво́й,
10| сегѡ̀ ра́ди ѹ҆держи́тсѧ не́бо ѿ росы̀, и҆ землѧ̀ ѡ҆скꙋди́тъ и҆зношє́нїѧ своѧ҄,
11| и҆ наведꙋ̀ ме́чь на зе́млю и҆ на го́ры, и҆ на пшени́цꙋ и҆ на вїно̀ и҆ на є҆ле́й, и҆ на всѧ҄, є҆ли҄ка и҆зно́ситъ землѧ̀, и҆ на человѣ́ки и҆ на скоты̀ и҆ на всѧ҄ трꙋды̀ рꙋ́къ и҆́хъ.
12| И҆ слы́ша зорова́вель салаѳїи́левъ ѿ колѣ́на ї҆ꙋ́дова, и҆ ї҆исꙋ́съ ї҆ѡседе́ковъ, ї҆ере́й вели́кїй, и҆ всѝ про́чїи лю́дїе гла́съ гдⷭа бг҃а своегѡ̀ и҆ словеса̀ а҆гге́а прⷪро́ка, ꙗ҆́коже посла̀ є҆го̀ гдⷭь бг҃ъ и҆́хъ къ ни҄мъ, и҆ ѹ҆боѧ́шасѧ лю́дїе ѿ лица̀ гдⷭнѧ.
13| И҆ речѐ а҆гге́й вѣ́стникъ гдⷭень въ вѣ́стницѣхъ гдⷭнихъ лю́демъ, глаго́лѧ: а҆́зъ є҆́смь съ ва́ми, гл҃етъ гдⷭь.
14| И҆ воздви́же гдⷭь дꙋ́хъ зорова́велѧ салаѳїи́лева ѿ колѣ́на ї҆ꙋ́дова и҆ дꙋ́хъ ї҆исꙋ́са ї҆ѡседе́кова, ї҆ере́а вели́кагѡ, и҆ дꙋ́хъ про́чїихъ всѣ́хъ людї́й: и҆ внидо́ша и҆ творѧ́хꙋ дѣла̀ во хра́мѣ гдⷭа вседержи́телѧ бг҃а своегѡ̀.
#2
1| Въ два́десѧть четве́ртый де́нь мцⷭа шеста́гѡ, во второ́е лѣ́то, при да́рїи царѝ,
2| въ седмы́й мцⷭъ, въ два́десѧть пе́рвый мцⷭа, гл҃а гдⷭь рꙋко́ю а҆гге́а прⷪро́ка гл҃ѧ:
3| рцы̀ нн҃ѣ къ зорова́велю салаѳїи́левꙋ ѿ колѣ́на ї҆ꙋ́дова и҆ ко ї҆исꙋ́сꙋ сы́нꙋ ї҆ѡседе́ковꙋ, ї҆ере́ю вели́комꙋ, и҆ ко всѣ҄мъ про́чїимъ лю́демъ, глаго́лѧ:
4| кто̀ ѿ ва́съ, и҆́же ви́дѣ хра́мъ се́й въ сла́вѣ є҆гѡ̀ пре́жней; и҆ ка́кѡ вы̀ ви́дите є҆го̀ нн҃ѣ ꙗ҆́коже не сꙋ́ща пред ва́ми;
5| И҆ нн҃ѣ ѹ҆крѣплѧ́йсѧ, зорова́велю, гл҃етъ гдⷭь, и҆ ѹ҆крѣплѧ́йсѧ, ї҆исꙋ́се, сы́не ї҆ѡседе́ковъ, ї҆ере́ю вели́кїй, и҆ да ѹ҆крѣплѧ́ютсѧ всѝ лю́дїе землѝ, гл҃етъ гдⷭь (вседержи́тель), и҆ твори́те: занѐ а҆́зъ съ ва́ми є҆́смь, гл҃етъ гдⷭь вседержи́тель:
6| сло́во, є҆́же завѣща́хъ съ ва́ми, є҆гда̀ и҆сходи́сте и҆з землѝ є҆гѵ́петскїѧ, и҆ дх҃ъ мо́й настои́тъ посредѣ̀ ва́съ: дерза́йте, занѐ си́це гл҃етъ гдⷭь вседержи́тель:
7| є҆щѐ є҆ди́ною а҆́зъ потрѧсꙋ̀ не́бомъ и҆ земле́ю, и҆ мо́ремъ и҆ сꙋ́шею,
8| и҆ сотрѧсꙋ̀ всѧ҄ ꙗ҆зы́ки, и҆ прїи́дꙋтъ и҆збра҄ннаѧ всѣ́хъ ꙗ҆зы́кѡвъ: и҆ и҆спо́лню хра́мъ се́й сла́вы, гл҃етъ гдⷭь вседержи́тель.
9| Моѐ сребро̀ и҆ моѐ зла́то, гл҃етъ гдⷭь вседержи́тель:
10| занѐ ве́лїѧ бꙋ́детъ сла́ва хра́ма сегѡ̀ послѣ́днѧѧ па́че пе́рвыѧ, гл҃етъ гдⷭь вседержи́тель: и҆ на мѣ́стѣ се́мъ да́мъ ми́ръ, гл҃етъ гдⷭь вседержи́тель, и҆ ми́ръ дꙋшѝ въ снабдѣ́нїе всѧ́комꙋ зи́ждꙋщемꙋ, є҆́же возста́вити це́рковь сїю̀.
11| Въ два́десѧть четве́ртый девѧ́тагѡ мцⷭа, во второ́е лѣ́то при да́рїи царѝ, бы́сть сло́во гдⷭне ко а҆гге́ю прⷪро́кꙋ гл҃ѧ:
12| си́це гл҃етъ гдⷭь вседержи́тель: вопросѝ ї҆ере́євъ зако́на глаго́лѧ:
13| а҆́ще прїи́метъ человѣ́къ мѧ́со ст҃о вскра́й ри́зы своеѧ̀, и҆ ко́снетсѧ кра́й ри́зы є҆гѡ̀ хлѣ́ба, и҆лѝ ва́рива, и҆лѝ вїна̀, и҆лѝ ма́сла, и҆лѝ всѧ́кагѡ бра́шна, є҆да̀ ѡ҆ст҃и́тсѧ; И҆ ѿвѣща́ша свѧще́нницы и҆ рѣ́ша: нѝ.
14| И҆ речѐ а҆гге́й: а҆́ще прико́снетсѧ ѡ҆скверне́ный и҆лѝ нечи́стый дꙋше́ю всѧ́комꙋ си́хъ, є҆да̀ ѡ҆скверни́тсѧ; И҆ ѿвѣща́ша ї҆ере́є и҆ рѣ́ша: ѡ҆скверни́тсѧ.
15| И҆ ѿвѣща̀ а҆гге́й и҆ речѐ: си́це лю́дїе сї́и, и҆ си́це ꙗ҆зы́къ се́й предо мно́ю, гл҃етъ гдⷭь, и҆ си́це всѧ҄ дѣла̀ рꙋ́къ и҆́хъ: и҆ и҆́же а҆́ще прибли́житсѧ та́мѡ, ѡ҆скверни́тсѧ за прїѧ҄тїѧ и҆́хъ ѹ҆́трєннѧѧ, поболѧ́тъ ѿ лица̀ лꙋка́вствъ свои́хъ, и҆ ненави́дѣсте во вратѣ́хъ ѡ҆блича́ющаго.
16| И҆ нн҃ѣ положи́те на сердца́хъ ва́шихъ ѿ днѐ сегѡ̀ и҆ вы́ше, пре́жде не́же положи́ти ка́мень на ка́мени въ хра́мѣ гдⷭни.
17| Кто̀ бы́сте, є҆гда̀ влага́сте въ мѣ́хъ ꙗ҆чме́не два́десѧть са҄тъ, и҆ бы́ша ꙗ҆чме́не де́сѧть са҄тъ; и҆ входи́сте въ подточи́лїе че́рпати пѧтьдесѧ́тъ мѣ́ръ, и҆ бы́ша два́десѧть.
18| Порази́хъ вы̀ непло́дїемъ и҆ вѣтротлѣ́нїемъ и҆ гра́домъ всѧ҄ дѣла̀ рꙋ́къ ва́шихъ, и҆ не ѡ҆брати́стесѧ ко мнѣ̀, гл҃етъ гдⷭь.
19| Ѹ҆стро́йте же сердца̀ ва҄ша ѿ сегѡ̀ днѐ и҆ да́лѣе, ѿ два́десѧть четве́ртагѡ днѐ девѧ́тагѡ мцⷭа и҆ ѿ днѐ, въ ѻ҆́ньже ѡ҆снова́сѧ це́рковь гдⷭнѧ: положи́те въ сердца́хъ ва́шихъ,
20| а҆́ще є҆щѐ позна́етсѧ на гꙋмнѣ̀, и҆ а҆́ще є҆щѐ вїногра́дъ, и҆ смѡ́кви, и҆ ꙗ҆́блонь, и҆ древа̀ ма҄сличнаѧ не творѧ҄щаѧ плода̀; ѿ днѐ сегѡ̀ блгⷭвлю̀.
21| И҆ бы́сть сло́во гдⷭне втори́цею ко а҆гге́ю прⷪро́кꙋ въ два́десѧть четве́ртый мцⷭа гл҃ѧ:
22| рцы̀ къ зорова́велю сы́нꙋ салаѳїи́левꙋ ѿ колѣ́на ї҆ꙋ́дова глаго́лѧ: а҆́зъ потрѧсꙋ̀ не́бомъ и҆ земле́ю, и҆ мо́ремъ и҆ сꙋ́шею,
23| и҆ превращꙋ̀ престо́лы царе́й, и҆ потреблю̀ си́лꙋ царе́й ꙗ҆зы́ческихъ, и҆ превращꙋ̀ колєсни́цы и҆ вса́дники, и҆ сни́дꙋтъ ко́ни и҆ вса́дницы и҆́хъ, кї́йждо во ѻ҆рꙋ́жїи на бра́та своего̀.
24| Въ то́й де́нь, гл҃етъ гдⷭь вседержи́тель, прїимꙋ́ тѧ, зорова́велю салаѳїи́левъ, ра́бе мо́й, гл҃етъ гдⷭь, и҆ положꙋ́ тѧ ꙗ҆́кѡ печа́ть, поне́же тѧ̀ и҆збра́хъ, гл҃етъ гдⷭь вседержи́тель. 
