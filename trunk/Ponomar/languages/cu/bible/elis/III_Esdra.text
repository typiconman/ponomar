#1
1| Кни́га є҆́здры прⷪрока втора́ѧ, сы́на сара́їева, сы́на а҆зарї́ева, сы́на є҆́лкїева, сы́на са́данїева, сы́на садо́кова, сы́на а҆хї́това, (а҆марии,)
2| сы́на а҆́хїева, сы́на фїнее́сова, сы́на є҆́лїева, сы́на а҆мерїева, сы́на а҆сї́елева, сы́на маримо́ѳова, сы́на а҆рна́ева, сы́на ѻ҆́зїева, сы́на вори́ѳова, сы́на а҆висе́ева, сы́на фїнее́сова, сы́на є҆леаза́рова,
3| сы́на а҆арѡ́нова ѿ колѣ́на леѵии́на, и҆́же бы́сть ю҆́зникомъ въ землѝ ми́дстей, въ црⷭтво а҆ртаѯе́рѯа царѧ̀ пе́рсскагѡ.
4| И҆ бы́сть сло́во гдⷭне ко мнѣ̀, си́це глаго́лющее:
5| и҆дѝ и҆ возвѣстѝ лю́демъ мои҄мъ ѕла҄ѧ дѣ҄ла и҆́хъ и҆ сы́номъ и҆́хъ лꙋка́вствїѧ, ꙗ҆́же проти́вꙋ менѐ сотвори́ша, да возвѣстѧ́тъ сы́номъ сы́новъ свои́хъ,
6| ꙗ҆́кѡ грѣсѝ ро́дителей и҆́хъ возрасто́ша въ ни́хъ, забы́вше бо менѐ, пожро́ша бг҃омъ чꙋжди́мъ:
7| є҆да̀ не а҆́зъ и҆зведо́хъ и҆́хъ и҆з꙽ землѝ є҆гѵ́петскїѧ и҆з꙽ домꙋ̀ рабо́ты; Тї́и же прогнѣ́ваша мѧ̀ и҆ совѣ́ты мо҄ѧ ѹ҆ничижи́ша:
8| ты́ же ѻ҆стризѝ власы̀ главы̀ твоеѧ̀ и҆ ве́рзи на ни́хъ всѧ҄ ѕла҄ѧ, поне́же не послꙋ́шаша зако́на моегѡ̀, лю́дїе сꙋ́ть ненака́занни:
9| доко́лѣ терплю̀ и҆́мъ, и҆́мже толи҄каѧ благодѣѧ҄нїѧ сотвори́хъ;
10| Низложи́хъ ра́ди и҆́хъ мно́жество ца́рей и҆ порази́хъ фараѡ́на съ людьмѝ є҆гѡ̀ и҆ со всѣ́ми во́и є҆гѡ̀:
11| всѧ̀ ꙗ҆зы́ки ѿ лица̀ и҆́хъ погꙋби́хъ, и҆ на восто́цѣ двꙋ́хъ стра́нъ людї́й, тѵ́рскихъ и҆ сїдѡ́нскихъ, разсы́пахъ, и҆ поби́хъ всѣ́хъ врагѡ́въ и҆́хъ.
12| Ты́ же гл҃и къ ни́мъ си́це: та́кѡ гл҃етъ гдⷭь:
13| а҆́зъ вы̀ преведо́хъ сквозѣ̀ мо́ре и҆ ѹ҆гото́вахъ ва́мъ пꙋ́ть бл҃гъ и҆знача́ла, да́хъ ва́мъ мѡѷсе́а вожда̀ и҆ а҆арѡ́на во ї҆ере́а,
14| да́хъ ва́мъ свѣ́тъ во столпѣ̀ ѻ҆́гненѣ и҆ сотвори́хъ въ ва́съ чꙋдеса̀ ве́лїѧ: вы́ же менє̀ забы́сте, речѐ гдⷭь.
15| Та́кѡ гл҃етъ гдⷭь вседержи́тель: кра҄стеле бы́ша ва́мъ во зна́менїе, да́хъ ва́мъ по́лки въ защище́нїе, вы̀ же и҆ та́мѡ ропта́сте
16| и҆ не ра́довастесѧ ѡ҆ и҆́мени мое́мъ, ѡ҆ побѣ́де врагѡ́въ ва́шихъ, но ропта́сте да́же и҆ доны́нѣ:
17| гдѣ̀ сꙋ́ть благодѣѧ҄нїѧ, ꙗ҆́же сотвори́хъ ва́мъ; Не въ пꙋсты́ни ли, є҆гда̀ возалкасте, возопи́сте ко мнѣ̀
18| глаго́люще: чесѡ̀ ра́ди на́съ въ пꙋсты́ню сї́ю приве́лъ є҆сѝ погꙋби́ти на́съ; Лꙋ́чше на́мъ бѣ̀ рабо́тати є҆гѵ́птѧномъ, не́жели ѹ҆мре́ти въ пꙋсты́ни се́й:
19| а҆́зъ ѹ҆жалехсѧ стена́ний ва́шихъ и҆ да́хъ ва́мъ ма́ннꙋ въ пи́щꙋ, хлѣ́бъ а҆́гг҃лскїй ꙗ҆до́сте:
20| є҆гда̀ возжа́ждасте, не разсекохъ ли ка́мене, и҆ потеко́ша во́ды въ сы́тости, зно́ѧ ра́ди ли́ствїемъ древе́съ ва́съ покрыва́хъ:
21| раздѣли́хъ ва́мъ зе́мли ѻ҆би́лны, ханане́ѡвъ и҆ ферезе́ѡвъ и҆ фѷлїстї́млѧнъ ѿ лица̀ ва́шегѡ и҆зверго́хъ: что̀ сотворю̀ ва́мъ ктомꙋ̀, гл҃етъ гдⷭь;
22| Сїѧ̀ гл҃етъ гдⷭь вседержи́тель: є҆гда̀ въ пꙋсты́ни бесте на рѣцѣ̀ а҆морре́йсте жа́ждꙋще и҆ хꙋ́лѧще и҆мѧ моѐ, вложи́лъ
23| не ѻ҆́гнь ва́мъ за хꙋле́нїѧ да́хъ, но вложи́въ дре́во въ во́дꙋ, сла́дкꙋ сотвори́хъ рекꙋ̀:
24| что̀ тебѐ сотворю̀, ї҆а́кѡве; Не восхотѣ́лъ є҆сѝ послꙋ́шати, ї҆ꙋ́до: преселю́сѧ ко и҆ны҄мъ ꙗ҆зы́кѡмъ и҆ да́мъ и҆́мъ и҆́мѧ моѐ, да соблюда́ютъ закѡ́ны моѧ҄:
25| поне́же ѡ҆ста́висте мѧ̀, и҆ а҆́зъ ва́съ ѡ҆ста́влю: просѧ́щихъ ва́съ ѿ менє̀ ми҄лости не поми́лꙋю: бы́стры
26| є҆гда̀ призове́те мѧ̀, а҆́зъ не ѹ҆слы́шꙋ вы̀, ѡ҆скверни́сте бо рꙋ́цѣ ва́ши кро́вїю, и҆ но́зѣ ва́ши скѡ́ры сꙋ́ть во є҆́же сотвори́ти человѣкоꙋбийства:
27| не ꙗ҆кѡ менѐ ѡ҆ста́висте, но ва́съ сами́хъ, гл҃етъ гдⷭь.
28| Сїѧ гл҃етъ гдⷭь вседержи́тель: є҆да̀ а҆́зъ ва́съ не моли́хъ, ꙗ҆кѡ ѻ҆те́цъ сы҄ны и҆ ꙗ҆кѡ ма́ти дще́рей и҆ ꙗ҆кѡ дои́лица ѻ҆троча́тъ свои́хъ,
29| да бꙋ́дете мѝ въ люди, и҆ а҆́зъ ва́мъ въ бг҃а, и҆ вы̀ мнѣ̀ въ сы҄ны, и҆ а҆́зъ ва́мъ во ѻ҆тца̀:
30| та́мѡ ва́съ соби́рахъ, ꙗ҆́коже коко́шъ птенцы̀ своѧ҄ под꙽ крилѣ̀ своѝ: нн҃ѣ же что̀ сотворю̀ ва́мъ; Ѿве́ргꙋ вы̀ ѿ лица̀ моегѡ̀:
31| приноше́нїе є҆гда̀ мнѣ̀ принесе́те, ѿвращꙋ̀ лицѐ моѐ ѿ ва́съ: дни҄ бо пра҄здничныѧ ва҄ша и҆ новомⷭчїѧ и҆ ѡ҆брѣ́занїѧ ѿверго́хъ:
32| а҆́зъ посла́хъ ѻ҆́троки моѧ҄ прⷪро́ки къ ва́мъ, и҆̀хже є҆́мше ѹ҆би́сте, и҆ растни́сте тѣлеса̀ и҆́хъ, и҆̀хже кро́ве взыщꙋ̀, гл҃етъ гдⷭь.
33| Сїѧ гл҃етъ гдⷭь вседержи́тель: до́мъ ва́шъ пꙋ́стъ є҆҆́сть, помещꙋ ва́съ ꙗ҆кѡ вѣ́тръ пле́вы,
34| и҆ сы́нове порождє́нїѧ не сотворѧ́тъ, поне́же за́повѣдь мою̀ презрѣ́ша, и҆ є҆́же ѕло̀ є҆́сть предо мно́ю, сотвори́ша:
35| преда́мъ до́мы ва҄ша лю́демъ грѧдꙋ́щимъ, и҆́же мѧ̀ не слы́шавше ѹ҆вѣ́рꙋютъ: и҆́мже зна́менїй не ꙗ҆ви́хъ, сотворѧ́тъ, ꙗ҆же повелехъ,
36| прⷪро́кѡвъ не видеша, а҆ воспомѧ́нꙋтъ беззакѡ́нїѧ своѧ҄:
37| засвидѣ́телствꙋю людї́й грѧдꙋ́щихъ благода́ть, и҆́хже ѻ҆́троцы веселѧ́тсѧ съ ра́достїю, менѐ не ви́дѧще ѻ҆чесы̀ плотски́ми, но дх҃омъ вѣ́рꙋюще, ꙗ҆же реко́хъ:
38| и҆ нн҃ѣ, бра́те, смотрѝ, ка́ѧ сла́ва, и҆ ви́ждь лю́ди приходѧ́щїѧ ѿ восто́ка,
39| и҆́мже да́мъ нача́лство а҆враа́мле, ї҆саа́ково и҆ ї҆а́кѡвле, и҆ ѻ҆сїи́но и҆ а҆мѡ́сово, и҆ мїхе́ино и҆ ї҆ѡи́лево, и҆ а҆вдї́ино и҆ ї҆ѡ́нино,
40| и҆ наꙋ́мово и҆ а҆ввакꙋ́мово, софо́нїинно, а҆ггеево, заха́рїино и҆ малахї́ино, и҆же и҆ а҆́гг҃лъ гдⷭень нарече́сѧ. 
#2
1| Сїѧ гл҃етъ гдⷭь: а҆́зъ и҆зведо́хъ лю́ди сї҄ѧ и҆з꙽ рабо́ты, и҆́мже повеленїѧ да́хъ рабы҄ мои҄ми прⷪро́ки, и҆̀хже слꙋ́шати не восхотѣ́ша, но ѿверго́ша моѧ҄ совѣ́ты.
2| Ма́ти, ꙗ҆же и҆́хъ родѝ, гл҃етъ и҆́мъ: и҆ди́те, сы́нове, поне́же а҆́зъ вдови́ца є҆́смь и҆ ѡ҆ста́влена,
3| воспитахъ вы̀ съ ра́достїю и҆ лиши́хсѧ ва́съ со пла́чемъ и҆ ско́рбїю, ꙗ҆кѡ согрѣши́сте пред꙽ гдⷭемъ бг҃омъ ва́шимъ, и҆ є҆́же лꙋка́вое є҆́сть пред꙽ ни́мъ, сотвори́сте:
4| нн҃ѣ же что̀ сотворю̀ ва́мъ; А҆́зъ вдова̀ є҆́смь и҆ ѡ҆ста́влена: и҆ди́те, сы́нове, и҆ про́сите ѿ гдⷭа ми҄лости.
5| А҆́зъ же тебѐ, ѻ҆́ч҃е, свидѣ́телѧ призыва́ю на ма́терь сынѡ́въ, и҆́же не восхотѣ́ша завѣ́та моегѡ̀ храни́ти:
6| да да́си и҆́мъ посрамле́нїе и҆ ма́терь и҆́хъ на расхище́нїе, да рѡ́да и҆́хъ не бꙋ́детъ,
7| да расточа́тсѧ во ꙗ҆зы́ки и҆мена̀ и҆́хъ, да и҆згла́дѧтсѧ ѿ землѝ, занѐ презрѣ́ша завѣ́тъ мо́й.
8| Го́ре тебѐ, а҆ссꙋ́ръ, и҆́же сокрываеши непра́вєдныѧ ѹ҆ себє̀. Ро́де лꙋка́вый, воспомѧнѝ, что̀ сотвори́хъ содо́мꙋ и҆ гомо́ррѣ,
9| и҆́хже землѧ̀ лежи́тъ въ жꙋ́пелней грꙋ́де и҆ въ холмѣ́хъ пепелныхъ: та́кѡ да́мъ тѣ́хъ, и҆́же мѧ̀ не слꙋ́шаша, гл҃етъ гдⷭь вседержи́тель.
10| Сїѧ гл҃етъ гдⷭь ко є҆здрѐ: возвѣстѝ лю́демъ мои҄мъ, ꙗ҆кѡ да́мъ и҆́мъ ца́рство ї҆ерлⷭи́мское, є҆́же да́ти и҆мехъ ї҆и҃лю,
11| и҆ возмꙋ̀ мнѣ̀ сла́вꙋ и҆́хъ и҆ да́мъ и҆́мъ селє́нїѧ вѣ҄чнаѧ, ꙗ҆же пред꙽гото́вахъ и҆́мъ:
12| дре́во жи́зни бꙋ́детъ и҆́мъ въ благово́нїе ма́сти, и҆ не и҆́мꙋтъ трꙋждатисѧ, нижѐ ѹ҆трꙋдѧ́тсѧ.
13| И҆ди́те и҆ прїими́те, про́сите себѐ днї́й ма́лыхъ, да закоснѧтъ: ѹ҆жѐ гото́во є҆́сть ва́мъ црⷭтво, бди́те.
14| Засвидѣ́телствꙋй не́бомъ и҆ земле́ю: сотро́хъ бо ѕлое и҆ сотвори́хъ благо́е, ꙗ҆кѡ живꙋ̀ а҆́зъ, гл҃етъ гдⷭь.
15| Ма́ти, ѻ҆быми сы҄ны твоѧ҄, воспита́й и҆́хъ со весе́лїемъ, ꙗ҆кѡ голꙋби́ца ѹ҆твердѝ но́зѣ и҆́хъ, занѐ тебє̀ и҆збра́хъ, гл҃етъ гдⷭь.
16| И҆ воскр҃шꙋ̀ мє́ртвыѧ ѿ мѣ́стъ свои́хъ и҆ и҆з꙽ гробѡ́въ и҆зведꙋ̀ и҆́хъ: позна́хъ бо и҆́мѧ моѐ во ї҆и҃ли.
17| Не бо́йсѧ, ма́ти сынѡ́въ, занѐ тебє̀ и҆збра́хъ, гл҃етъ гдⷭь.
18| Послю̀ тебѣ̀ по́мощь ѻ҆́троки моѧ҄, и҆са́їю и҆ ї҆еремї́ю, по и҆̀хже совѣ́тꙋ ѡ҆свѧти́хъ и҆ ѹ҆гото́вахъ тебѣ̀ древе́съ двана́десѧть ѡ҆тѧгче́ныхъ разли́чными плоды̀,
19| и҆ толи́кѡ жде и҆сто́чникѡвъ текꙋ́щихъ млеко́мъ и҆ ме́домъ, и҆ го́ръ превысо́кихъ се́дмь и҆мѣ́ющихъ шипокъ и҆ крї́нъ, на ни́хже весє́лїемъ и҆спо́лню сы҄ны твоѧ҄.
20| Вдовꙋ̀ ѡ҆правда́й, си́рꙋ сꙋдѝ, ни́щемꙋ да́й, сиротꙋ̀ защитѝ, нага́го ѻ҆дей,
21| ѡ҆ сокрꙋше́ннемъ и҆ немощнемъ попецы́сѧ, хромо́мꙋ не посмѣ́йсѧ, защитѝ безрꙋкаго, а҆ слѣ́паго къ видѣ́нїю свѣ́та моегѡ̀ припꙋсти:
22| ста́раго и҆ мла́даго междꙋ̀ стѣна́ми твои́ми сокры́й:
23| мє́ртвыѧ и҆дѣ́же ѡ҆брѧ́щеши, назна́менавъ ѿдай гро́бꙋ, и҆ да́мъ тебѣ̀ пе́рвое сѣде́нїе въ воскресе́нїе моѐ.
24| И҆ ѹ҆тишитесѧ и҆ препокойтесѧ, лю́дїе моѝ, занѐ прїи́детъ поко́й ва́шъ.
25| Корми́лице бла́гаѧ, корми сы҄ны твоѧ҄, ѹ҆твержда́й но́зѣ и҆́хъ.
26| Рабѡ́въ, и҆́хже тебѣ̀ да́хъ, ни є҆ди́нъ ѿ ни́хъ поги́бнетъ, и҆́хъ бо а҆́зъ взыщꙋ̀ ѿ числа̀ твоегѡ̀.
27| Не и҆знемога́й: є҆гда̀ бо прїи́детъ де́нь печа́ли и҆ тѣсноты̀, и҆нї́и воспла́чꙋтсѧ и҆ печа́льни бꙋ́дꙋтъ, ты́ же ра́достна и҆ ѻ҆би́лна бꙋ́деши.
28| Поревнꙋютъ (тебѣ̀) ꙗ҆зы́цы и҆ ничто́же проти́вꙋ тебѣ̀ возмо́гꙋтъ, гл҃етъ гдⷭь.
29| Рꙋ́цѣ моѝ покры́ютъ тѧ̀, да сы́нове твоѝ гее́нны не ѹ҆́зрѧтъ.
30| Ѹ҆тѣша́йсѧ, ма́ти, съ сы́ны твои́ми, занѐ а҆́зъ тѧ и҆зба́влю, гл҃етъ гдⷭь.
31| Воспомѧнѝ ча҄да твоѧ҄ спѧ҄щїѧ, поне́же а҆́зъ и҆зведꙋ̀ и҆́хъ и҆з꙽ бо́кѡвъ землѝ и҆ ми́лость съ ни́ми сотворю̀: ми́лостивъ бо є҆́смь, гл҃етъ гдⷭь вседержи́тель.
32| Ѻ҆быми ча҄да твоѧ҄, до́ндеже а҆́зъ прїидꙋ̀ и҆ сотворю̀ и҆́мъ млⷭрдїе: и҆сто́чницы бо моѝ и҆зѻби́лꙋютъ и҆ благода́ть моѧ̀ не ѡ҆скꙋдѣ́етъ.
33| А҆́зъ є҆́здра взѧ́хъ повелѣ́нїе ѿ гдⷭа на го́рѣ ѻ҆ривъ, да и҆дꙋ̀ ко ї҆и҃лю, къ ни́мже є҆гда̀ прїидо́хъ, ѿри́нꙋша мѧ и҆ ѹ҆ничижи́ша за́повѣдь гдⷭню.
34| И҆ сегѡ̀ ра́ди ва́мъ глаго́лю, ꙗ҆зы́цы, и҆́же слы́шите и҆ разꙋмѣ́ете: жди́те па́стырѧ ва́шегѡ, и҆́же да́стъ ва́мъ поко́й вѣ́чный: поне́же ѻ҆́нъ ѹ҆жѐ бли́з꙽ є҆́сть и҆ и҆́мать прїитѝ во сконча́нїи вѣ́ка.
35| Бꙋ́дите гото́ви къ возда́ѧнїемъ ца́рствїѧ, свѣ́тъ бо вѣ́чный возсїѧ́етъ на вы̀ во вѣ́ки:
36| бѣ́жите сѣ́ни вѣ́ка сегѡ̀, прїими́те насла́жденїе сла́вы ва́шеѧ, а҆́зъ ꙗ҆́ве свидѣ́телствꙋю сп҃си́телемъ мои́мъ.
37| Ввѣ́рениый да́ръ прїими́те и҆ весели́тесѧ, благодарѧ́ще призва́вшаго вы̀ въ црⷭтво нбⷭное.
38| Воста́ните и҆ сто́йте, и҆ смотрѧ́йте число̀ знамена́ныхъ на пирꙋ̀ гдⷭнемъ,
39| и҆́же пресели́шасѧ ѿ сѣ́ни вѣ́ка сегѡ̀, воспрїѧ́ша свѣ҄тлаѧ ѡ҆дѣѧ҄нїѧ ѿ гдⷭа.
40| Воспрїимѝ число̀ твоѐ, сїѡ́не, и҆ заключѝ ѡ҆дѣѧ́нныхъ твои́хъ въ бѣ҄лаѧ, и҆́же и҆спо́лниша зако́нъ гдⷭень.
41| И҆спо́лнено є҆́сть число̀ ча҄дъ твои́хъ, и҆́хже жела́лъ є҆сѝ: молѝ црⷭтва гдⷭнѧ, да бꙋ́дꙋтъ ѡ҆свѧще́ни лю́дїе твоѝ, при́званнїи и҆з꙽ нача́ла.
42| А҆́зъ є҆́здра ви́дѣхъ на го́ре сїѡ́нстѣй наро́дъ мно́гъ, и҆́хже и҆счи́слити не мого́хъ, и҆ всѝ пѣ́сньми хвалѧ́хꙋ гдⷭа:
43| посредѣ̀ же и҆́хъ бѣ̀ ю҆́ноша высочае во́зрастомъ па́че всѣ́хъ ѻ҆́ныхъ, и҆́же полага́ше вѣнцы̀ на главꙋ̀ коегѡ́ждо и҆ па́че возвыша́шесѧ, а҆́зъ же диви́хсѧ ѕѣлѡ̀.
44| Тогда̀ вопроси́хъ а҆́гг҃ла, глаго́лѧ: что̀ сꙋ́ть сї́и, гдⷭи;
45| Ѻ҆́нъ же ѿвѣща̀: сї́и сꙋ́ть, и҆́же совлеко́шасѧ ѡ҆дѣѧ҄нїѧ сме́ртнагѡ и҆ ѡ҆блеко́шасѧ въ безсме́ртное и҆ и҆сповѣ́даша и҆́мѧ бж҃їе: нн҃ѣ вѣнча́ютсѧ и҆ прїе́млютъ фї́нїки.
46| И҆ вопроси́хъ а҆́гг҃ла ѡ҆ ю҆́ноши: кто̀ є҆́сть ѻ҆́ный ю҆́ноша, и҆́же возлага́етъ на ни́хъ венцы̀ и҆ фї́нїки въ рꙋ́цѣ дае́тъ;
47| Ѻ҆́нъ же ѿвѣща̀ мѝ: се́й є҆́сть сн҃ъ бж҃ий, є҆го́же и҆сповѣ́даша въ вѣ́цѣ се́мъ. А҆́зъ же нача́хъ велича́ти и҆̀хъ, и҆̀же крѣ́пко за и҆́мѧ гдⷭне воѡрꙋжа́шасѧ.
48| Тогда̀ рече́ ми а҆́гг҃лъ: и҆дѝ и҆ возвѣстѝ лю́демъ мои́мъ, какова́ѧ и҆ коли́каѧ чꙋдеса̀ гдⷭа бг҃а ви́дѣлъ є҆сѝ. 
#3
1| Лѣ҄та тридесѧ́тагѡ ѿ разоренїѧ гра́да, бѣ́хъ въ вавѷлѡ́нѣ и҆ смѧто́хсѧ на ѻ҆дрѣ̀ мое́мъ лежа́щь, и҆ помышлє́нїѧ моѧ҄ восхожда́хꙋ на се́рдце моѐ, живꙋ́щихъ
2| поне́же ви́дѣхъ ѡ҆пꙋстѣ́нїе сїѡ́на и҆ и҆зоби́лїе ве́лїе живꙋ́щихъ въ вавѷлѡ́нѣ.
3| (Того́ ра́ди) смꙋти́сѧ дꙋ́хъ мо́й ѕѣлѡ̀, и҆ нача́хъ ѹ҆миленными словесы̀ глаго́лати къ вы́шнемꙋ
4| и҆ реко́хъ: ѽ, влⷣко гдⷭи! Ты́ (са́мъ) ре́клъ є҆сѝ ѿ нача́ла, є҆гда̀ созда́лъ є҆сѝ зе́млю, и҆ сї́е є҆ди́нъ, и҆ повѣле́лъ є҆сѝ лю́демъ,
5| и҆ да́лъ є҆сѝ а҆да́мꙋ пло́ть ме́ртвенꙋ, но и҆ сїѧ̀ бѧ́ше дѣ́ло рꙋ́къ твои́хъ, и҆ вдохнꙋлъ є҆сѝ въ негѡ̀ дꙋ́хъ жи́зни, и҆ бы́сть жи́въ пред꙽ тобо́ю:
6| и҆ вве́лъ є҆сѝ є҆го̀ въ ра́й, є҆го́же насадѝ десни́ца твоѧ̀, пре́жде не́же прозѧбѐ землѧ̀:
7| и҆ завѣща́лъ є҆сѝ є҆мꙋ̀ сохрани́ти за́повѣдь твою̀, и҆ престꙋпѝ ю҆, и҆ а҆́бїе пре́далъ є҆сѝ є҆гѡ̀ сме́рти и҆ ро́дъ є҆гѡ̀, и҆ роди́шасѧ ꙗ҆зы́цы и҆ племена̀, и҆ лю́дїе и҆ наро́ди, и҆́мже нѣ́сть числа̀:
8| и҆ хожда́ше кї́йждо наро́дъ по похоте́мъ свои́мъ, и҆ ди҄внаѧ дѣ́лаша пред꙽ тобо́ю, и҆ презира́ша за́пѡвѣди твоѧ҄:
9| па́ки же во вре́мѧ наве́лъ є҆сѝ на ни́хъ пото́пъ и҆ потреби́лъ є҆сѝ живꙋ́щихъ на землѝ,
10| и҆ бы́сть коемꙋ́ждо и҆́хъ, ꙗ҆́коже а҆да́мꙋ ѹ҆мре́ти, та́кѡ си҄мъ пото́пъ:
11| ѡ҆ста́вилъ же є҆сѝ є҆ди́наго ѿ ни́хъ нѡ́ѧ съ до́момъ є҆гѡ̀, и҆з꙽ негѡ̀же (роди́шасѧ) всѝ пра́веднїи:
12| и҆ бы́сть, є҆гда̀ нача́ша множитисѧ живꙋ́щїи на землѝ, и҆ ѹ҆мно́жиша сы҄ны и҆ лю́ди и҆ ꙗ҆зы́ки мнѡ́ги, и҆ нача́ша па́ки нече́стїе тво́рити мно́жае пре́жнихъ:
13| и҆ бы́сть, є҆гда̀ беззако́нїе творѧ́хꙋ пред꙽ тобо́ю, и҆збра́лъ є҆сѝ себѣ́ мꙋ́жа ѿ си́хъ, є҆мꙋ́же и҆́мѧ бѣ̀ а҆враа́мъ,
14| и҆ возлюби́лъ є҆сѝ є҆го̀, и҆ показа́лъ є҆сѝ є҆мꙋ̀ є҆ди́номꙋ хотѣ́нїе твоѐ,
15| и҆ положи́лъ є҆сѝ є҆мꙋ̀ завѣ́тъ вѣ́чный, и҆ ре́клъ є҆сѝ є҆мꙋ̀, ꙗ҆кѡ никогда̀ ѡ҆ста́виши сѣ́мене є҆гѡ̀, и҆ да́лъ є҆сѝ є҆мꙋ̀ ї҆саа́ка, ї҆саа́кꙋ же да́лъ є҆сѝ ї҆а́кѡва и҆ и҆са́ѵа:
16| и҆ и҆збра́лъ є҆сѝ себѣ̀ ї҆а́кѡва, и҆са́ѵа же ѿри́нꙋлъ є҆сѝ, и҆ размножисѧ ї҆а́кѡвъ во мно́жество ве́лїе:
17| и҆ бы́сть, є҆гда̀ и҆зве́лъ є҆сѝ и҆з꙽ є҆гѵ́пта сѣ́мѧ є҆гѡ̀, приве́лъ є҆сѝ къ горѣ̀ сїна́йстѣй,
18| и҆ преклони́лъ є҆сѝ нб҃са, и҆ ѹ҆ста́вилъ є҆сѝ зе́млю, и҆ поколеба́лъ є҆сѝ вселе́ннꙋю, и҆ тре́петати сотвори́лъ є҆сѝ бе́здны, и҆ возмꙋти́лъ є҆сѝ мї́ръ,
19| и҆ про́йде сла́ва твоѧ̀ враты̀ четы́рьми, ѻ҆гне́мъ и҆ земны́мъ трѧсе́нїемъ, и҆ вѣ́тромъ и҆ мра́зомъ, да да́си за́конъ сѣ́мени ї҆а́кѡвлю и҆ ро́дꙋ ї҆и҃левꙋ прилѣжа́нїе:
20| и҆ не ѿѧ́лъ є҆сѝ ѿ ни́хъ се́рдца лꙋка́вагѡ, да зако́нъ тво́й сотвори́тъ въ ни́хъ пло́дъ:
21| се́рдце бо лꙋка́во носѧ̀ пе́рвый а҆да́мъ, престꙋпѝ и҆ побѣжде́нъ бы́сть, и҆ та́кѡ всѝ, и҆́же ѿ негѡ̀ роди́шасѧ:
22| и҆ пребыва́ше не́мощь и҆ зако́нъ съ се́рдцемъ человѣ́ческимъ, съ лꙋка́встомъ ко́рене, и҆ преста̀ благо́е, и҆ наста̀ ѕло́е:
23| и҆ преидо́ша времена̀, и҆ сконча́шасѧ лѣ҄та, и҆ воздви́глъ є҆сѝ себѐ раба̀ и҆́менемъ давї́да,
24| и҆ повелѣ́лъ є҆сѝ є҆мꙋ̀ созда́ти гра́дъ и҆́мени твоемꙋ̀ и҆ приноси́ти въ не́мъ тебѣ̀ фимиамъ и҆ жє́ртвы:
25| и҆ бы́сть сї́е чрез꙽ мно́га лѣ҄та, и҆ согрѣши́ша живꙋ́щїи въ то́мъ гра́дѣ,
26| во всѣ́хъ творѧ́ще, ꙗ҆́коже сотворѝ а҆да́мъ и҆ всѝ ро́дове є҆гѡ̀ поне́же и҆ са́ми бы́ша се́рдцемъ лꙋка́ви,
27| и҆ того́ ра́ди гра́дъ тво́й пре́далъ є҆сѝ въ рꙋ́ки врагѡ́въ твои́хъ:
28| є҆да̀ лꙋ҄чшаѧ творѧ́тъ, и҆́же ѡ҆бита́ютъ въ вавѷлѡ́нѣ, и҆ того́ ра́ди владѣ́ютъ сїѡ́номъ;
29| И҆ бы́сть є҆гда̀ прїидо́хъ сѣ́мѡ и҆ ви́дѣхъ нечє́стїѧ, и҆́мже нѣ́сть числа̀, и҆ мно́гихъ согрѣша́ющихъ ви́дѣ дꙋша̀ моѧ̀ въ сї́е тридесѧ́тое лѣ́то, и҆ ѹ҆жасе́сѧ се́рдце моѐ,
30| поне́же ви́дѣхъ, ка́кѡ терпи́ши согрѣша́ющимъ и҆ пощади́лъ є҆сѝ нечествꙋющихъ и҆ погꙋби́лъ є҆сѝ лю́ди твоѧ҄, сохрани́лъ же є҆сѝ врагѝ твоѧ҄ и҆ не возвѣстѝлъ є҆сѝ (ни комꙋ́же):
31| вои́стиннꙋ не вѣ́мъ, ка́кѡ сї́ѧ ѹ҆разꙋмѣ́ти и҆́мамъ; Є҆да̀ сꙋ́ть дѣ҄ла лꙋ҄чшаѧ вавѷлѡ́нскаѧ, не́жели сїѡ́нскаѧ;
32| Є҆да̀ позна́ша тебѣ̀ и҆нї́и ꙗ҆зы́цы кромѣ̀ ї҆и҃лѧ; И҆лѝ ка҄ѧ племена̀ вѣ́роваша свидѣ́нїемъ твои́мъ, ꙗ҆́коже ї҆а́кѡвъ;
33| И҆́хже мзда̀ не ꙗ҆ви́сѧ, нижѐ трꙋ́дъ и҆́хъ твори́тъ плода̀, поне́же прохожда́ѧ проидо́хъ посредѣ̀ ꙗ҆зы́къ и҆ ви́дѣхъ ѧ҆̀ процвѣта́ющѧ и҆ не по́мнѧщїѧ повелений твои́хъ:
34| нн҃ѣ ѹ҆̀бо и҆зме́ри на мѣ́рилѣхъ непра́вды на́ша и҆ живꙋ́щихъ на землѝ, и҆ нигдѣ̀ ѡ҆брѧ́щетсѧ и҆́мѧ твоѐ, то́кмѡ во ї҆и҃ли:
35| и҆ когда̀ не согрѣши́ша пред꙽ тобо́ю живꙋ́щїи на землѝ; И҆лѝ кї́й ꙗ҆зы́къ та́кѡ сохрани́лъ за́пѡвѣди твоѧ҄;
36| Си́хъ ѹ҆̀бо по и҆мено́мъ ѡ҆брѧ́щеши сохрани́вшихъ повеленїѧ твоѧ҄, ꙗ҆зы́кѡвъ же не ѡ҆брѧ́щеши. 
#4
1| Тогда̀ ѿвѣща̀ ко мнѣ̀ а҆́гг҃лъ, и҆́же по́сланъ бѣ̀ ко мнѣ̀, є҆мꙋ́же и҆́мѧ ѹ҆рїи́лъ,
2| и҆ рече́ мѝ: во ѹ҆жасѐ и҆зстꙋпѝ се́рдце твоѐ въ вѣ́цѣ се́мъ, поне́же хо́щеши пости́гнꙋти пꙋти҄ вы́шнѧгѡ. А҆́зъ же ѿвѣша́хъ:
3| та́кѡ є҆́сть, гдⷭи мо́й. Ѻ҆́нъ же ко мнѣ̀ рече́ си́це: трѝ пꙋти҄҄ по́сланъ є҆́смь показа́ти тебѣ̀ и҆ трѝ подѡ́бїѧ предложи́ти пред꙽ тобо́ю:
4| ѿ ни́хже є҆гда̀ ми є҆ди́но и҆з꙽ѧви́ши, и҆ а҆́зъ тѝ покажꙋ̀ пꙋ́ть, є҆го́же жела́еши ви́дѣти, и҆ наꙋчꙋ̀ тѧ, ѿкꙋ́дꙋ є҆́сть се́рдце лꙋ́каво.
5| И҆ реко́хъ: возвѣстѝ, гдⷭи мо́й. И҆ речѐ ко мнѣ̀: и҆дѝ и҆ и҆звѣ́си мѝ ѻ҆гнѧ̀ тѧ́гость, и҆лѝ и҆зме́ри дыха́нїе вѣ́тра, и҆лѝ возвратѝ вспѧ́ть де́нь, и҆́же мимои́де.
6| А҆́зъ же ѿвѣша́хъ и҆ реко́хъ: кто̀ ѿ человѣ҄къ може́тъ сотвори́ти, ѡ҆ ни́хже мѧ вопроша́еши;
7| Ѻ҆́нъ же речѐ ко мнѣ̀: а҆́ще бы́хъ вопроси́лъ тѧ, глаго́лѧ: ко́ль мно́гѡ жили́щъ є҆́сть въ се́рдцы морстѣ́мъ, и҆лѝ ко́ль мно́гѡ и҆сто́чникѡвъ въ нача́лѣ бе́здны, и҆лѝ ко́ль мно́гѡ жи́лъ є҆́сть над꙽ тве́рдїю нбⷭною, и҆лѝ кї́и сꙋ́ть предѣ҄лы райстї́и;
8| Не́гли ѿвѣща́лъ бы мѝ є҆сѝ: въ бе́зднꙋ не снидо́хъ, ни во а҆́дъ є҆щѐ, нижѐ на нб҃са когда̀ взыдо́хъ:
9| нн҃ѣ же ѡ҆ се́мъ не вопроси́хъ тѧ̀, то́чїю ѡ҆ ѻ҆гнѝ и҆ ѡ҆ вѣ́трѣ и҆ ѡ҆ днѝ, въ ѻ҆́ньже є҆сѝ пребыва́лъ, и҆ без꙽ си́хъ веще́й бы́ти не мо́жеши: и҆ ты̀ ѡ҆ си́хъ ничто́же мѝ ѿвѣща́лъ є҆сѝ.
10| И҆ рече́ мѝ: ты̀ си́хъ, ꙗ҆же твоѧ҄ сꙋ́ть и҆ съ тобо́ю возрасто́ша, позна́ти не мо́жеши:
11| и҆ ка́кѡ сосꙋ́дъ тво́й возможе́тъ вмѣсти́ти пꙋтѝ вы́шнѧгѡ, и҆ ѹ҆жѐ мї́рꙋ ѿвнѣ̀ растлѣ́ннꙋ сꙋ́щꙋ, ѹ҆разꙋмѣ́ти расленїе ꙗ҆́вное пред꙽ лице́мъ мои́мъ;
12| И҆ реко́хъ къ немꙋ̀: лꙋ́чше на́мъ дабы̀ є҆смы̀ не бы́ли, не́жели є҆щѐ живꙋ́щимъ жи́ти въ нече́стїихъ и҆ претерпѣ́вати и҆ не вѣ́дати, ко́еѧ ра́ди ве́щи.
13| Ѻ҆́нъ же ѿвѣща́ ми и҆ речѐ: ше́дъ и҆до́хъ въ дꙋбра́вꙋ древе́съ по́льныхъ, и҆дѣ́же древа̀ совѣ́тъ сотвори́ша
14| глаго́люще: прїиди́те и҆ и҆́демъ и҆ дви́гнемъ бра́нь на мо́ре, да ѹ҆стꙋ́питъ на́мъ, и҆ да сотвори́мъ себѣ̀ и҆ны҄ѧ дꙋбра҄вы:
15| та́кожде и҆ вѡ́лны морскї҄ѧ совѣ́тъ сотвори́ша глаго́лющѧ: по́йдемъ и҆ дви́гнемъ бра́нь на лѣ́сы по́льныѧ, да побѣди́вша и҆́хъ воспрїи́мемъ себѣ́ та́мѡ и҆но́е мѣсто:
16| и҆ бы́сть ѹ҆мышле́нїе дꙋбра́вы пра́здно, поне́же прїи́де ѻ҆́гнь и҆ пожжѐ ю҆̀,
17| та́кожде и҆ ѹ҆мышле́нїе вѡ́лнъ морски́хъ, поне́же ста̀ песо́къ и҆ ѹ҆держа̀ и҆̀хъ:
18| и҆ є҆гда̀ бы є҆сѝ бы́лъ сꙋдїѧ̀ и҆́хъ, ко́его бы є҆сѝ ѿ си́хъ ѡ҆правда́лъ, и҆лѝ ко́его вї́нна сотвори́лъ;
19| Ѿвѣща́хъ а҆́зъ и҆ рѣ́хъ: вои́стиннꙋ въ совѣ́тъ сꙋ́етенъ вда́шасѧ, поне́же землѧ̀ дана̀ є҆́сть лѣ́сомъ, и҆ мо́рю мѣ́сто, є҆́же носи́ти вѡ́лны своѧ҄.
20| Ѻ҆́нъ же речѐ ко мнѣ̀: пра́вѡ разсꙋди́лъ є҆сѝ: чесѡ̀ же ра́ди себѐ не сꙋ́диши;
21| Поне́же ꙗ҆́коже землѧ̀ дꙋбра́вамъ дана̀ є҆́сть и҆ мо́ре волна́мъ свои҄мъ (дано̀ є҆́сть): та́кѡ и҆́же ѡ҆бита́ютъ на землѝ, то́кмѡ вє́щи наземныѧ разꙋмѣ́ти мо́гꙋтъ, а҆ сꙋ́щїи на нб҃сѣ́хъ, ꙗ҆же на высотѣ̀ нб҃съ.
22| И҆ ѻ҆вешахъ и҆ реко́хъ: молю́тисѧ, гдⷭи, да мнѣ̀ да́стсѧ ѹ҆́мъ разꙋмѣ́нїѧ,
23| не бо хотѣ́хъ вопроси́ти ѡ҆ вышни́хъ твои́хъ, но ѡ҆ си́хъ, ꙗ҆же всегда̀ въ на́съ быва́ютъ, чесѡ̀ ра́ди ї҆и҃ль да́нъ въ порꙋга́нїе ꙗ҆зыко́мъ; И҆ чесѡ̀ ра́ди лю́дїе твоѝ возлю́бленнїи даны̀ ꙗ҆зыкѡ́мъ нечести҄вымъ; И҆ чесѡ̀ ра́ди зако́нъ ѻ҆те́цъ на́шихъ въ па́гꙋбꙋ низведенъ бы́сть, и҆ ѹ҆строє́нїѧ пи҄саннаѧ нигдѣ̀ сꙋ́ть;
24| И҆ преидо́хомъ ѡ҆ вѣ́ка а҆́ки прꙋ́зи и҆ живе́мъ въ велице́мъ стра́сѣ и҆ ѹ҆́жасѣ, и҆ недосто́йни є҆смы̀ ми҄лости твоеѧ̀ наслѣ́дити:
25| но что̀ сотвори́тъ и҆́мени своемꙋ̀, є҆́же мы нарица́емъ; Сї҄ѧ сꙋ́ть, є҆го́же а҆́зъ вопроси́хъ.
26| Ѻ҆́нъ же ѿвѣща̀ ко мнѣ̀ и҆ речѐ: коли́ко бо́лѣе и҆спыта́ти бꙋ́деши, толи́ко бо́лѣе и҆ ѹ҆диви́шисѧ, поне́же ско́рѡ спѣши́тъ вѣ́къ преитѝ
27| и҆ не може́тъ но́сити, ꙗ҆же въ бꙋ҄дꙋщаѧ времена̀ пра́вєднымъ ѡ҆бѣща́нна сꙋ́ть,
28| поне́же непра́вды и҆спо́лнь вѣ́къ се́й и҆ не́мощей: а҆ ѡ҆ ни́хже вопроша́еши, возвѣщꙋ̀ тебє̀: насѣ́ѧно бо є҆́сть ѕло̀, и҆ не ѹ҆̀ прїи́де погꙋбле́нїе є҆гѡ̀:
29| а҆́ще ѹ҆̀бо не преврати́тсѧ, є҆́же насѣ́ѧно є҆́сть, и҆ не ѹ҆стꙋ́питъ мѣ́сто, и҆дѣ́же насѣ́ѧно лꙋка́вство, не прїи́детъ, и҆дѣ́же насѣ́ѧно є҆́сть бла́го:
30| поне́же ѕла́къ сѣ́мене ѕла́го всѣ́ѧнъ є҆́сть въ се́рдце а҆да́мово и҆з꙽ нача́ла, и҆ ко́ль мно́гѡ ѕла̀ родѝ и҆ донн҃ѣ и҆ ражда́етъ, до́ндеже прїи́детъ млаче́нїе;
31| Разсꙋдѝ же въ себѐ ѕла́къ ѕла́го сѣ́мене, коли́къ пло́дъ нече́стїѧ породѝ;
32| Є҆гда̀ пожа́ти бꙋ́дꙋтъ кла́си, и҆̀мже нѣ́сть числа̀, ко́ль ве́лїю молотьбꙋ начнꙋ́тъ тво́рити;
33| И҆ ѿвѣща́хъ и҆ рѣ́хъ: ка́кѡ и҆ когда̀ сї҄ѧ (бꙋ́дꙋтъ); И҆ чесѡ̀ ра́ди кратка и҆ ѕла҄ лѣ҄та на҄ша;
34| И҆ ѿвѣща̀ ко мнѣ̀ и҆ рече́ мѝ: не спѣшѝ ты̀ вы́ше вышнѧгѡ́, ты̀ бо тщи́шисѧ всꙋ́е бы́ти вы́ше є҆гѡ̀, и҆́бо и҆зстꙋпле́нїе твоѐ мно́гѡ:
35| є҆да̀ не вопроша́ша дꙋши҄ пра́ведныхъ ѡ҆ си́хъ въ затво́рѣхъ свои́хъ, глаго́люще: доко́лѣ та́кѡ надѣ́ющесѧ бꙋ́демъ; И҆ когда̀ прїи́детъ пло́дъ жа́твы мзды̀ на́шеѧ;
36| И҆ ѿвѣща̀ на сї́ѧ ї҆еремїи́ль а҆рха́гг҃лъ и҆ речѐ: є҆гда̀ и҆спо́лнитсѧ число̀ сѣ́менъ въ ва́съ, поне́же на мѣ́рилѣ и҆звѣ́силъ вѣ҄къ часы̀,
37| и҆ мѣ́рою и҆зме́рилъ времена̀ и҆ число́мъ сочтѐ часы̀, и҆ не восколе́ба, ни возбꙋдѝ, до́ндеже и҆спо́лнитсѧ предрѣче́ннаѧ мѣ́ра.
38| И҆ ѿвѣща́хъ и҆ рѣ́хъ: ѽ, влⷣко гдⷭи! Но и҆ мы́ всѝ и҆спо́лнени є҆смы̀ нечє́стїѧ:
39| и҆ є҆да̀ ли на́съ ра́ди не напо́лнѧтсѧ пра́ведныхъ жи҄тницы, за грѣхи҄ ѡ҆бита́ющихъ на землѝ;
40| И҆ ѿвѣща̀ ко мнѣ̀ и҆ речѐ: и҆дѝ и҆ вопросѝ и҆мꙋ́щꙋю во чре́вѣ, є҆да̀ и҆спо́лнивши де́вѧть мцⷭей свои́хъ, є҆щѐ возмо́гꙋтъ ложе́сна є҆ѧ̀ въ себѐ ѹ҆держа́ти пло́дъ;
41| И҆ а҆́зъ ѿвѣща́хъ: вои́стиннꙋ не мо́гꙋтъ, гдⷭи. Ѻ҆́нъ же ѿвѣща̀: во а҆́дѣ ѡ҆би́тєли дꙋ҄шъ подо́бныѧ сꙋ́ть ложесна́мъ: 
42| поне́же ꙗ҆́коже родѧ́щаѧ хо́щетъ вско́рѣ ро́дити, да и҆збѣжи́тъ нꙋ́жды рожде́нїѧ, та́кѡ и҆ сї́ѧ тща́тсѧ и҆зда́ти ѻ҆́҆́наѧ, ꙗ҆же вда́на и҆́мъ сꙋ́ть:
43| и҆з꙽ нача́ла возвѣщꙋ̀ и҆ и҆з꙽ѧвлю̀ тебѣ̀ ѡ҆ си́хъ, и҆́хже жела́еши ви́дѣти.
44| И҆ ѿвѣща́хъ и҆ реко́хъ: а҆́ще ѡ҆брѣто́хъ благода́ть пред꙽ тобо́ю, и҆ а҆́ще возмо́жно є҆́сть, и҆ а҆́ще досто́инъ є҆́смь,
45| покажѝ мѝ, є҆да̀ ли мно́жайшее є҆́сть вре́мѧ преше́дшее, не́жели и҆мꙋ́щее прїитѝ; И҆лѝ мнѡ́жайшаѧ преидо́ша, не́же бꙋ҄дꙋщаѧ сꙋ́ть;
46| Вѣ́мъ бо, є҆́же пре́йде, а҆ того́ не вѣ́мъ, є҆́же прейтѝ и҆́мать.
47| Ѻ҆́нъ же речѐ: станѝ ѡ҆деснꙋ́ю менѐ, и҆ и҆з꙽ѧвлю̀ тебѣ̀ толкова́нїе при́тчи.
48| И҆ ста́хъ и҆ ви́дѣхъ, и҆ сѐ, пе́щь горѧ́щаѧ про́йде предо мно́ю: и҆ бы́сть є҆гда̀ пре́йде пла́мень, ви́дѣхъ, и҆ сѐ, превзы́де ды́мъ.
49| По си́хъ про́йде предо мно́ю ѡ҆́блакъ и҆спо́лненъ воды̀, и҆з꙽ него́же и҆спꙋсти́сѧ до́ждь ве́лїй со ѹ҆стремле́нїемъ: и҆ є҆гда̀ про́йде стремле́нїе дождѧ̀, преꙋмно́жишасѧ въ не́мъ ка҄пли.
50| И҆ речѐ ко мнѣ̀: внима́й себѣ̀: ꙗ҆́коже расте́тъ до́ждь па́че не́же ка҄пли, и҆ ѻ҆́гнь, не́же ды́мъ, та́кѡ превзы́де преше́дшаѧ мѣ́ра: преꙋмно́жишасѧ же ка҄пли и҆ ды́мъ.
51| И҆ моли́хсѧ и҆ реко́хъ: мни́ши ли, ꙗ҆кѡ жи́ти и҆́мамъ да́же до днї́й ѻ҆́ныхъ; И҆лѝ что̀ бꙋ́детъ во дне́хъ ѻ҆́нѣхъ;
52| И҆ ѿвѣща̀ ми глаго́лѧ: ѡ҆ зна́менїихъ, ѡ҆ ни́хже мѧ вопроша́еши, ѿ ча́сти могꙋ̀ ти глаго́лати, ѡ҆ животѣ̀ же твое́мъ нѣ́смь по́сланъ повѣ́дати тебѐ, но не свѣ́мъ. 
#5
1| Ѡ҆ зна́менїихъ же: сѐ, днї́е прїидꙋ́тъ, въ ни́хже живꙋ́щїи на землѝ ѡ҆бремене́ни бꙋ́дꙋтъ да́ньми мнѡ́гими, и҆ скры́етсѧ пꙋ́ть пра́вды, и҆ бꙋ́детъ вселе́ннаѧ непло́дна ѿ вѣ́ры,
2| и҆ ѹ҆мно́житсѧ непра́вда па́че сеѧ̀, ю҆́же ты̀ ви́диши, и҆ па́че тоѧ̀, ѡ҆ не́йже є҆сѝ слы́шалъ и҆здре́вле:
3| и҆ бꙋ́детъ землѧ̀, въ ню́же вше́дъ нн҃ѣ ви́диши ца́рствꙋюшꙋю, и҆ ѹ҆зрѧ́тъ ю҆̀ ѡ҆пꙋстѣ́нꙋ:
4| а҆́ще же тебѣ̀ да́стъ вы́шнїй живꙋ́ бы́ти, ѹ҆́зриши по тре́тїей трꙋбѣ̀, и҆ возсїѧ́етъ внеза́пꙋ со́лнце въ но́щи, и҆ лꙋна̀ три́жды въ де́нь,
5| и҆ воска́плетъ кро́вь ѿ дре́ва, и҆ ка́мень да́стъ гла́съ сво́й, и҆ поколе́блютсѧ лю́дїе:
6| и҆ то́й бꙋ́детъ ца́рствовати, є҆го́же не надѣ́ютсѧ живꙋ́щїи на землѝ, и҆ пти҄цы пре́йдꙋтъ ѿ мѣста̀ своегѡ̀,
7| и҆ мо́ре содо́мское ры҄бы и҆зри́нетъ и҆ да́стъ гла́съ но́щїю, є҆го́же мно́зи не зна́ша, и҆ всѝ ѹ҆слы́шатъ гла́съ є҆гѡ̀:
8| и҆ смѧте́нїе бꙋ́детъ на мѣ́стѣхъ мно́зѣхъ, и҆ ѻ҆́гнь ча́стѡ низпꙋсти́тсѧ, и҆ ѕвѣ́рїе польстї́и преселѧ́тсѧ, и҆ жєны̀ болѣ́знивыѧ породѧ́тъ щꙋда,
9| и҆ въ сла́дкихъ вода́хъ сла҄ны ѡ҆брѧ́щꙋтсѧ, и҆ дрꙋ́зи всѝ са́ми на сѧ̀ ѡ҆полча́тсѧ: и҆ скры́етсѧ тогда̀ ѹ҆́мъ, и҆ ра́зꙋмъ ѿлꙋчи́тсѧ въ храни́лище своѐ,
10| и҆ взы́щетсѧ ѿ мно́гихъ и҆ не ѡ҆брѧ́щетсѧ: непра́вда же и҆ невоздержа́нїе ѹ҆мно́житсѧ на землѝ,
11| и҆ вопро́ситъ страна̀ бли́жнюю свою̀ и҆ рече́тъ: не пре́йде ли по тебѣ̀ пра́вда пра́веднагѡ творѧ́щаѧ; И҆ сего̀ ѿрече́тсѧ:
12| и҆ бꙋ́детъ въ то̀ вре́мѧ, и҆ ѹ҆пова́ти бꙋ́дꙋтъ человѣ́цы и҆ не воспрїи́мꙋтъ: трꙋди́тисѧ бꙋ́дꙋтъ, и҆ не ѹ҆правлѧ́ютсѧ пꙋтїѐ и҆́хъ.
13| Сї҄ѧ зна́мєнїѧ попꙋще́но є҆́сть мнѣ̀ глаго́лати къ тебѣ̀: и҆ а҆́ще помо́лишисѧ па́ки, и҆ воспла́чешисѧ, ꙗ҆́коже и҆ нн҃ѣ, и҆ попости́шисѧ се́дмь днї́й, є҆щѐ бѡ́лшаѧ си́хъ ѹ҆слы́шиши.
14| И҆ возбнꙋ́хъ, и҆ тѣ́ло моѐ ѹ҆страши́сѧ ѕѣлѡ̀, и҆ дꙋша̀ моѧ̀ ѹ҆трꙋди́сѧ, а҆́ки бы и҆счеза́ла.
15| И҆ ѹ҆держа́ мѧ, и҆́же прїи́де а҆́гг҃лъ, и҆́же глаго́лаше ко мнѣ̀, и҆ ѹ҆крѣпѝ мѧ и҆ поста́ви мѧ на нога́хъ.
16| И҆ бы́сть въ но́щь вторꙋ́ю, и҆ прїи́де ко мнѣ̀ салаѳїи́ль во́ждь лю́демъ и҆ речѐ мнѣ̀: гдѣ̀ бы́лъ є҆сѝ, и҆ вскꙋ́ю лицѐ твоѐ ско́рбно;
17| И҆лѝ не вѣ́си, ꙗ҆кѡ тебѣ̀ ввѣ́ренъ є҆́сть ї҆и҃ль во странѣ̀ преселе́нїѧ и҆́хъ;
18| Востанѝ ѹ҆̀бо и҆ вкꙋсѝ хлѣ́ба, и҆ не ѡ҆ставѝ на́съ, ꙗ҆́коже па́стырь ста́до своѐ въ рꙋка́хъ волкѡ́въ лꙋка́выхъ.
19| И҆ реко́хъ є҆мꙋ̀: и҆дѝ ѿ менѐ и҆ не приближа́йсѧ ко мнѣ̀. И҆ ѹ҆слы́ша, ꙗ҆́коже реко́хъ, и҆ ѿи́де ѿ менѐ.
20| И҆ а҆́зъ пости́хсѧ днї́й се́дмь стенѧ̀ и҆ пла́чѧ, ꙗ҆́коже мнѣ̀ заповѣ́да ѹ҆рїи́лъ а҆́гг҃лъ.
21| И҆ бы́сть по дне́хъ седми́хъ, и҆ па́ки помышле́нїѧ сердца̀ моегѡ̀ трꙋ҄дна бѧ́хꙋ мнѣ̀ ѕѣлѡ̀:
22| и҆ воспрїѧ̀ дꙋша̀ моѧ̀ дꙋ́хъ ра́зꙋма, и҆ па́ки нача́хъ глаго́лати пред꙽ вы́шнимъ словеса̀
23| и҆ рѣ́хъ: ѽ, влⷣко гдⷭи! Ѿ всѣ́хъ дꙋбра́въ землѝ и҆ ѿ всѣ́хъ древе́съ є҆ѧ̀ и҆збра́лъ є҆сѝ вїногра́дъ є҆ди́нъ,
24| и҆ ѿ всегѡ̀ крꙋ́га земна́гѡ и҆збра́лъ є҆сѝ себѣ̀ ю҆до́ль є҆ди́нꙋ, и҆ ѿ всѣ́хъ цвѣ́тѡвъ вселе́нныѧ и҆збра́лъ є҆сѝ себѣ̀ крї́нъ є҆ди́нъ,
25| и҆ ѿ всѣ́хъ бе́зднъ морски́хъ и҆спо́лнилъ є҆сѝ себѣ̀ и҆сто́чникъ є҆ди́нъ, и҆ ѿ всѣ́хъ созда́нныхъ градѡ́въ ѡ҆свѧти́лъ є҆сѝ себѣ̀ сїѡ́нъ,
26| и҆ ѿ всѣ́хъ сотворе́ний лета́ющихъ и҆менова́лъ є҆сѝ себѣ̀ голꙋби́цꙋ є҆ди́нꙋ, и҆ ѿ всѣ́хъ сотворе́нныхъ скотѡ́въ промы́слилъ є҆сѝ себѣ̀ ѻ҆́вцꙋ є҆ди́нꙋ,
27| и҆ ѿ всѣ́хъ ѹ҆мно́женныхъ людї́й взыска́лъ є҆сѝ себѣ̀ наро́дъ є҆ди́нъ, и҆ ѿ всѣ́хъ и҆скꙋше́нъ зако́нъ да́лъ є҆сѝ си҄мъ, и҆̀хже возлюби́лъ є҆сѝ, лю́демъ:
28| и҆ нн҃ѣ, гдⷭи, вскꙋ́ю пре́далъ є҆сѝ є҆ди́наго мнѡ́гимъ и҆ ѹ҆гото́валъ є҆сѝ на є҆ди́нъ ко́рень мнѡ́ги и҆ны҄ѧ и҆ расточи́лъ є҆сѝ є҆ди́нъ тво́й во мно́ги;
29| И҆ потопта́ша є҆го̀, и҆̀же проти́вꙋ глаго́лаша ѡ҆бѣтова́нїемъ твои́мъ и҆ и҆̀же твои҄мъ завѣ́тѡмъ не вѣ́ровахꙋ:
30| и҆ а҆́ще ненави́дѧщь возненави́дѣлъ є҆сѝ лю́ди твоѧ҄, твои́ми рꙋка́ми долженствꙋютъ наказа́тисѧ.
31| И҆ бы́сть є҆гда̀ глаго́лахъ словеса̀, и҆ по́сланъ є҆́сть а҆́гг҃лъ ко мнѣ̀, и҆̀же пре́жде прїи́де ко мнѣ̀ въ преше́дшꙋю но́щь,
32| и҆ рече́ мѝ: послꙋ́шай мѧ̀, и҆ наꙋчꙋ́ тѧ: и҆ вонмѝ мѝ, и҆ предложꙋ̀ пред꙽ тобо́ю.
33| И҆ реко́хъ: глаго́ли, гдⷭи мо́й. И҆ речѐ ко мнѣ̀: ѕѣлѡ̀ ты̀ во ѹ҆жасѐ ѹ҆ма̀ сотвори́лъсѧ є҆си́ ра́ди ї҆и҃лѧ: и҆ли́ па́че возлюби́лъ є҆сѝ є҆го̀, не́же сотвори́вый є҆го̀;
34| И҆ рѣ́хъ къ немꙋ̀: ни, гдⷭи, но болѧ́щь глаго́лалъ є҆́смь: мꙋ́чатъ бо мѧ лѧ́двїѧ моѧ҄ по всѧ̀ часы̀ и҆́щꙋщагѡ пости́гнꙋти стезю̀ вышнѧгѡ́, и҆зслѣ́довати ча́сть сꙋда̀ є҆гѡ̀.
35| И҆ речѐ ко мнѣ̀: не мо́жеши. И҆ реко́хъ: чесѡ̀ ра́ди, гдⷭи; Почто̀ роди́хсѧ; И҆лѝ вскꙋ́ю не сотвори́сѧ ѹ҆тро́ба ма́тере моеѧ̀ мнѣ̀ гро́бъ, да не ви́дѣлъ бы́хъ трꙋда̀ ї҆а́кѡвлѧ и҆ и҆знеможе́нїѧ ро́да ї҆и҃лева;
36| И҆ речѐ ко мнѣ̀: сочтѝ мѝ сї́ѧ, ꙗ҆же є҆щѐ не прїидо́ша, и҆ собери́ ми разсѣ́ѧнныѧ ка́пли, и҆ ѻ҆зеленѝ ми сꙋхї҄ѧ цвѣты̀,
37| и҆ ѿве́рзи мѝ запертаѧ храни҄лища, и҆ и҆зведѝ ми заключє́нныѧ въ ни́хъ вѣ҄тры: покажѝ ми гла́са ѡ҆́бразъ, и҆ тогда̀ покажꙋ̀ ти трꙋ́дъ є҆го́же жадаеши ви́дѣти.
38| И҆ рѣ́хъ: ѽ, влⷣко гдⷭи! Кто̀ бо є҆́сть, и҆́же може́тъ сї҄ѧ вѣ́дѣти, ра́звѣ то́й, и҆́же съ человѣ҄ки ѡ҆бита́нїѧ не и҆́мать;
39| А҆́зъ же безꙋ́менъ, и҆ ка́кѡ могꙋ̀ глаго́лати ѡ҆ си́хъ, ѡ҆ ни́хже менѣ̀ вопроси́лъ є҆сѝ;
40| И҆ речѐ ко мнѣ̀: ꙗ҆́коже не мо́жеши сотвори́ти є҆ди́но ѿ си́хъ, ꙗ҆же глаго́лана сꙋ́ть, та́кѡ не мо́жеши ѡ҆брѣстѝ сꙋда̀ мо́егѡ, и҆лѝ въ коне́цъ любвѐ, ю҆́же лю́демъ ѡ҆бѣща́хъ.
41| И҆ рѣ́хъ: но сѐ, гдⷭи, ты̀ бли́з꙽ є҆сѝ си́хъ, и҆́же при концы̀ сꙋ́ть, и҆ что̀ сотворѧ́тъ, и҆́же пре́жде менѐ бы́ша, и҆лѝ мы, и҆лѝ и҆́же послѣди́ на́съ;
42| И҆ глаго́ла ко мнѣ̀: вѣнцꙋ̀ ѹ҆подо́блю сꙋ́дъ мо́й: ꙗ҆́коже не послѣ́днихъ ѹ҆медле́нїе, та́кѡ ниже́ пе́рвыхъ ѹ҆скоренїе.
43| И҆ ѿвѣща́хъ и҆ реко́хъ: не мо́глъ ли є҆сѝ сотвори́ти си́хъ, и҆́же сотворе́ни бы́ша, и҆ и҆́же сꙋ́ть, и҆ и҆́же бꙋ́дꙋтъ вкꙋ́пѣ, дабы̀ сеорее сꙋ́дъ тво́й показа́лъ є҆сѝ;
44| И҆ ѿвѣща̀ ко мнѣ̀ и҆ речѐ: не може́тъ ѹ҆скори́ти творе́нїе над꙽ творца̀, нижѐ снестѝ вѣ́къ си́хъ, и҆́же въ не́мъ твори́ми сꙋ́ть вкꙋ́пѣ.
45| И҆ рѣ́хъ: ка́кѡ ре́клъ є҆сѝ рабꙋ̀ твоемꙋ̀, поне́же ѡ҆живлѧ́ѧ ѡ҆живи́лъ є҆сѝ ѿ тебє̀ сотворе́ное творе́нїе во є҆ди́но, и҆ сноси́ло творе́нїе: може́тъ и҆ нн҃ѣ носи́ти настоѧ́щихъ во є҆ди́но.
46| И҆ речѐ ко мнѣ̀: вопросѝ ложе́снъ же́нскихъ и҆ рече́ши къ не́й: и҆ а҆́ще роди́ши, вскꙋ́ю по вре́мени; Молѝ ѹ҆́бо ю҆̀, да роди́тъ де́сѧть во є҆ди́но.
47| И҆ реко́хъ: не може́тъ, но по вре́мени.
48| И҆ речѐ ко мнѣ̀: и҆ а҆́зъ да́хъ ложе́сна землѝ си́мъ, и҆́же посѣ́ѧни сꙋ́ть на не́й по вре́мени:
49| и҆́мже бо ѡ҆́бразомъ младе́нєцъ не роди́тъ тѣ́хъ, ꙗ҆же ста́рыхъ сꙋ́ть, та́кѡ а҆́зъ ѹ҆стро́ихъ ѿ менѐ сотворе́ный вѣ́къ.
50| И҆ вопроси́хъ и҆ реко́хъ: поне́же ѹ҆жѐ дае́ши мѝ пꙋ́ть, возглаго́лю пред꙽ тобо́ю: и҆̀бо ма́ти на́ша, ѡ҆ не́йже глаго́лалъ є҆сѝ мнѣ̀, є҆щѐ мла́да є҆́сть, а҆ ѹ҆жѐ къ ста́рости приближа́етсѧ.
51| И҆ ѿвѣща̀ ко мнѣ̀ и҆ речѐ: вопросѝ тоѧ̀, ꙗ҆же роди́тъ, и҆ рече́тъ тебѣ̀.
52| Рече́ши бо є҆́й: вскꙋ́ю, ко́ихъ родила̀ є҆сѝ, нн҃ѣ не сꙋ́ть подо́бни темъ, и҆́же пре́жде тебѐ, но ме́нши во́зрастомъ;
53| И҆ рече́тъ тебѣ̀ и҆ та̀: и҆нї́и сꙋ́ть, и҆̀же въ ю҆́ности си́лы рожде́ни сꙋ́ть, и҆ и҆нї́и и҆́же под꙽ вре́мѧ ста́рости ѡ҆скꙋдѣва́ющимъ ложе́снамъ роди́шасѧ.
54| Разꙋмѣ́й ѹ҆́бо и҆ ты̀, ꙗ҆кѡ ме́нши во́зрастомъ є҆стѐ ѿ тѣ́хъ, и҆́же пре́жде ва́съ, 
55| и҆ и҆́же послѣдѝ ва́съ, ме́нши не́же вы̀, а҆́ки ѹ҆́же стареющаѧсѧ творє́нїѧ, и҆ крѣ́пость ю҆́ности преминꙋющаѧ.
56| И҆ реко́хъ: молю, гдⷭи, а҆́ще ѡ҆брѣто́хъ благода́ть пред꙽ ѻ҆чи́ма твои́ма, покажѝ рабꙋ̀ твоемꙋ̀, и҆́мже посѣти́ши творе́нїе твоѐ. 
#6
1| И҆ речѐ ко мнѣ̀: ѿ нача́ла крꙋ́га земна́гѡ и҆ пре́жде ѡ҆снова҄нїѧ и҆схо́дѡвъ вѣ́ка, и҆ пре́жде не́же бы́ша ды́шꙋще собра́нїѧ вѣ́трѡвъ
2| и҆ пре́жде не́же возшꙋмѣ́ша гла́си гро́мнїи, и҆ пре́жде не́же возсїѧ́ша свѣ́тлости блиста́ний и҆ пре́жде не́же ѹ҆тверди́шасѧ ѡ҆снова҄нїѧ ра҄йскаѧ,
3| и҆ пре́жде не́же ви́дѣни бы́ша кра́снїи цвѣ́ти и҆ пре́жде не́же ѹ҆крѣпи́шасѧ си҄лы подви́женыѧ, и҆ пре́жде не́же собра́шасѧ безчисле́ннаѧ во́инства а҆́гг҃лскаѧ
4| и҆ пре́жде не́же вознесо́шасѧ высоты̀ воздꙋ́шныѧ, и҆ пре́жде не́жели наименова́хꙋсѧ мѣ҄ры тве́рдей и҆ пре́жде не́жели возгорѣ́шасѧ пе́щи въ сїѡ́не,
5| и҆ пре́жде не́же и҆зслѣ́дована бы́ша настоѧ҄щаѧ лѣ҄та и҆ пре́жде не́же ѿчꙋжди́шасѧ си́хъ, и҆́же нн҃ѣ согрѣша́ютъ, начина҄нїѧ, и҆ пре́жде не́же назна́менани бы́ша тї́и, и҆́же вѣ́рꙋ сокро́виществоваша:
6| Тогда̀ а҆́зъ помы́слихъ, и҆ сотворє́на сꙋ́ть чрез꙽ менє̀ є҆ди́нагѡ, а҆ не чрез꙽ и҆но́гѡ, и҆ коне́цъ бꙋ́детъ мно́ю, а҆ не и҆ны́мъ.
7| И҆ ѿвѣща́хъ и҆ реко́хъ: ко́е бꙋ́детъ раздѣле́нїе време́нъ; И҆лѝ когда̀ пе́рвомꙋ коне́цъ, а҆ дрꙋго́мꙋ нача́ло;
8| И҆ речѐ ко мнѣ̀: ѿ а҆враа́ма да́же до ї҆саа́ка, є҆гда̀ рожде́ни сꙋ́ть ѿ негѡ̀ ї҆а́кѡвъ и҆ и҆са́ѵъ, рꙋка̀ ї҆а́кѡвлѧ держа́ше ѿ нача́ла пѧ́тꙋ и҆са́ѵовꙋ:
9| коне́цъ бо вѣ́ка сегѡ̀ и҆са́ѵъ, а҆ дрꙋга́гѡ нача́ло ї҆а́кѡвъ:
10| человѣ́ка рꙋка̀ междꙋ̀ пѧтою и҆ рꙋко́ю, и҆но́гѡ не и҆щѝ, є҆́здро.
11| И҆ ѿвѣща́хъ и҆ реко́хъ: ѽ, влⷣко гдⷭи, а҆́ще ѡ҆брѣто́хъ благода́ть пред꙽ ѻ҆чи́ма твои́ма,
12| молю̀ тѧ, да пока́жеши рабꙋ̀ твоемꙋ̀ коне́цъ зна́менїй твои́хъ, и҆́хже ча́сть показа́лъ є҆сѝ мнѣ̀ но́щи преше́дшїѧ.
13| И҆ ѿвѣща̀ и҆ рече́ мѝ: востанѝ на ногѝ твоѧ҄ и҆ ѹ҆слы́ши гла́съ и҆спо́лненъ шꙋ́ма:
14| и҆ бꙋ́детъ а҆́ки колебанїе, а҆ не поколе́блетсѧ мѣ́сто, на не́мже стои́ши:
15| сего̀ ра́ди, є҆гда̀ глаго́летъ, ты̀ не ѹ҆жаса́йсѧ, и҆̀бо ѡ҆ концы̀ сло́во и҆ ѡ҆снова́нїе землѝ разꙋмѣ́етсѧ: и҆
16| поне́же ѡ҆ си́хъ ве́щехъ сло́во, трѧсе́тсѧ и҆ коле́блетсѧ: вѣ́сть бо, ꙗ҆кѡ коне́цъ и҆́хъ и҆́мать и҆змѣни́тисѧ.
17| И҆ бы́сть є҆гда̀ слы́шахъ, воста́хъ на но́зѣ моѝ и҆ слы́шахъ: и҆ сѐ, гла́съ глаго́лющь, и҆ шꙋ́мъ є҆го̀ ꙗ҆кѡ шꙋ́мъ во́дъ мно́гихъ.
18| И҆ речѐ: сѐ, днї́е грѧдꙋ́тъ, и҆ бꙋ́детъ, внегда̀ приближа́тисѧ начнꙋ̀, да посѣщꙋ̀ ѡ҆бита́ющихъ на землѝ,
19| и҆ є҆гда̀ и҆ска́ти начнꙋ̀ ѿ си́хъ, и҆́же непра́ведно повреди́ша непра́вдою свое́ю, и҆ є҆гда̀ и҆спо́лнитсѧ смире́нїе сїѡ́не,
20| и҆ є҆гда̀ назна́менаетсѧ вѣ́къ, и҆́же начина́етъ преходи́ти, сї҄ѧ зна́мєнїѧ сотворю̀: кни҄ги разгнꙋ́тсѧ пред꙽ лице́мъ тве́рди, и҆ всѝ ѹ҆зрѧ́тъ вкꙋ́пѣ,
21| и҆ є҆ди́нолѣ́тнїи младе́нцы возглаго́лютъ гла҄сы свои́ми, и҆ чреватыѧ недозрѣ́лыхъ родѧ́тъ младе́нцєвъ, трїе́хъ и҆ четы́рехъ мцⷭей, и҆ поживꙋ́тъ и҆ воздви́жꙋтсѧ:
22| и҆ а҆́бїе ꙗ҆вѧ́тсѧ мѣ́ста насѣ́ѧннаѧ ненасѣ́ѧна, и҆ по́лнаѧ храни҄лища внеза́пꙋ ѡ҆брѧ́щꙋтсѧ пра҄здна:
23| и҆ трꙋба̀ вострꙋ́битъ съ шꙋ́момъ, ю҆́же є҆гда̀ всѝ ѹ҆слы́шатъ, а҆́бїе ѹ҆жа́снꙋтсѧ:
24| и҆ бꙋ́детъ въ то̀ вре́мѧ, воѡрꙋжа́тсѧ прїѧ́теле на прїѧ́телей а҆́ки вразѝ, и҆ ѹ҆жа́снетсѧ землѧ̀ съ ни́ми, и҆ жи҄лы и҆сто́чникѡвъ ста́нꙋтъ и҆ не стекꙋ́тъ въ часѣ́хъ трїе́хъ:
25| и҆ бꙋ́детъ, всѧ́къ, и҆́же ѡ҆ста́вленъ бꙋ́детъ ѿ всѣ́хъ си́хъ, и҆́миже предреко́хъ тебѐ, то́й спасе́тсѧ и҆ ѹ҆́зритъ сп҃се́нїе моѐ и҆ коне́цъ вѣ́ка ва́шего:
26| и҆ ѹ҆́зрѧтъ, и҆́же прїѧ́ти сꙋ́ть лю́дїе, и҆́же сме́рти не вкꙋси́ша ѿ рожде́нїѧ своегѡ̀, и҆ премѣни́тсѧ се́рдце ѡ҆бита́ющихъ и҆ ѡ҆брати́тсѧ въ чꙋ́вство и҆но́е:
27| загла́дитъ бо сѧ лꙋка́вое, и҆ погаситсѧ ле́сть,
28| процвѣте́тъ же вѣ́ра, и҆ побѣди́тсѧ растлѣ́нїе, и҆ ꙗ҆ви́тсѧ и҆́стина, ꙗ҆же без꙽ плода̀ бѧ́ше дни҄ толи́ки.
29| И҆ бы́сть, є҆гда̀ мѝ глаго́ла, и҆ сѐ, ти́хѡ смотрехъ на́нь, пред꙽ ни́мже стоѧ́хъ,
30| и҆ речѐ ко мнѣ̀ сї҄ѧ: прїидо́хъ къ тебѣ̀ показа́ти вре́мѧ бꙋ́дꙋщїѧ нощѝ:
31| а҆́ще ѹ҆бо па́ки помо́лишисѧ и҆ па́ки попости́шисѧ се́дмь днї́й, па́ки тебѐ возвѣщꙋ̀ ѿ си́хъ бо́лшїѧ вє́щи, въ де́нь въ ѻ҆́ньже слы́шахъ:
32| слы́шанъ бо є҆́сть гла́съ тво́й пред꙽ вы́шнимъ: ви́дѣ бо крѣ́пкїй и҆справле́нїе твоѐ и҆ провиде чистотꙋ̀, ю҆́же ѿ ю҆́ности твоеѧ̀ и҆мѣ́лъ є҆сѝ,
33| и҆ сегѡ̀ ра́ди посла̀ мѧ показа́ти тебѐ всѧ҄ вє́щи сї҄ѧ и҆ рещѝ тебѣ̀: дерза́й и҆ не бо́йсѧ,
34| и҆ не тщи́сѧ съ пе́рвыми времены̀ мы́слити сꙋ́єтнаѧ, да не поспѣши́ши ѿ послѣ́днихъ време́нъ.
35| И҆ бы́сть по си́хъ, и҆ пла́кахсѧ па́ки и҆ та́кожде постѧ́хсѧ се́дмь днї́й, да и҆спо́лню трѝ седми́цы, ꙗ҆же рече́ны сꙋ́ть мнѣ̀.
36| И҆ бы́сть во ѻ҆смꙋ́ю но́щь, и҆ се́рдце моѐ смꙋща́шесѧ па́ки во мнѣ̀, и҆ нача́хъ глаго́лати пред꙽ вы́шнимъ:
37| распалашесѧ бо дꙋ́хъ мо́й ѕѣлѡ̀, и҆ дꙋша̀ моѧ̀ ѹ҆ныва́ше.
38| И҆ реко́хъ: ѽ, гдⷭи! Глаго́лѧ глаго́лалъ є҆сѝ ѿ нача́ла сотворе́нїѧ въ пе́рвый де́нь (глаго́лющь): да бꙋ́детъ нб҃о и҆ землѧ̀, и҆ твоѐ сло́во дѣ́ло соверше́нно:
39| и҆ бы́сть тогда̀ дꙋ́хъ, и҆ тма̀ ѡ҆́крестъ ноша́шесѧ и҆ молча́нїе: шꙋ́мъ гла́са человѣ́ча є҆щѐ не бѣ̀ (сотворе́нъ) ѿ тебє̀:
40| Тогда̀ глаго́лалъ є҆сѝ, да ѿ сокро́вищъ твои́хъ произнесе́тсѧ свѣ́тъ свѣ́тлый, и҆́мже бы̀ ꙗ҆ви́лосѧ дѣ́ло твоѐ.
41| И҆ въ де́нь вторы́й созда́лъ є҆сѝ дꙋ́хъ тве́рди и҆ повелѣ́лъ є҆сѝ є҆́й, да раздѣли́тъ и҆ раздѣле́нїе сотвори́тъ междꙋ̀ вода́ми, да ча́сть нѣ҄каѧ вы́ше ѹ҆стꙋ́питъ и҆ ча́сть втора́ѧ ни́зꙋ пребыва́етъ.
42| И҆ въ тре́тїй де́нь повелѣ́лъ є҆сѝ вода́мъ собра́тисѧ въ седмꙋ́ю ча́сть землѝ, ше́сть же часте́й ѻ҆сꙋшилъ и҆ сохрани́лъ є҆сѝ, є҆́же бы пред꙽ тобо́ю слꙋжи́ли насѣ́ѧны ѿ бг҃а и҆ ѹ҆стро́єны:
43| сло́во бо твоѐ и҆зы́де, и҆ дѣ́ло а҆́бїе творѧ́шесѧ:
44| и҆зы́де бо а҆́бїе пло́дъ мно́жества безмѣ́рнагѡ, и҆ жела҄нїѧ вкꙋше́нїѧ разли҄чнаѧ, и҆ цвѣ́ти ви́домъ непременнымъ, и҆ благово́нїе ѡ҆бонѧ́нїѧ неизслѣ́дованнагѡ, и҆ въ де́нь тре́тїй сї҄ѧ сотворє́на сꙋ́ть.
45| Въ четве́ртый же де́нь повелѣ́лъ є҆сѝ со́лнечней бы́ти свѣ́тлости, лꙋнномꙋ свѣ́тꙋ и҆ ѕвѣ́здъ расположе́нїю:
46| и҆ повелѣ́лъ є҆сѝ и҆́мъ, да слꙋ́жатъ и҆мꙋ́щемꙋ бы́ти со́зданномꙋ человѣ́кꙋ.
47| Въ пѧ́тый же де́нь ре́клъ є҆сѝ седме́й ча́сти, и҆дѣ́же бѧ́ше вода̀ со́брана, да произведе́тъ живѡ́тнаѧ и҆ лета҄ющаѧ и҆ ры҄бы, и҆ та́кѡ творѧ́шесѧ:
48| вода̀ нема и҆ бездꙋ́шна, ꙗ҆же бж҃їимъ мановенїемъ повелевахꙋсѧ, живѡ́тнаѧ творѧ́ше, да ѿ сегѡ̀ ди́внаѧ твоѧ̀ ро́дове возвѣща́ютъ:
49| и҆ тогда̀ сохрани́лъ є҆сѝ двѣ̀ дꙋши҄: и҆́мѧ є҆ди́ней назва́лъ є҆сѝ є҆нѡ́хъ, и҆ и҆́мѧ вторе́й назва́лъ є҆сѝ левиафамъ,
50| и҆ разлꙋчи́лъ є҆сѝ ѧ҆̀ є҆ди́но ѿ дрꙋга́гѡ: не бо можа́ше седма́ѧ ча҄сть, и҆дѣ́же бѧ́ше вода̀ со́брана, вмѣсти́ти и҆̀хъ:
51| и҆ да́лъ є҆сѝ є҆нѡ́хꙋ є҆ди́нꙋ ча́сть, ꙗ҆же ѻ҆сꙋшена є҆́сть въ тре́тїй де́нь, да ѡ҆бита́етъ на не́й, и҆дѣ́же сꙋ́ть го́ръ ты́сѧща:
52| левиафамꙋ же да́лъ є҆сѝ седмꙋ́ю ча́сть мо́крꙋю и҆ сохрани́лъ є҆сѝ ю҆, да бꙋ́детъ въ снѣ́дь, и҆́мже хо́щеши и҆ когда̀ хо́щеши.
53| Въ шесты́й же де́нь повелѣ́лъ є҆сѝ землѝ, да сотвори́тъ пред꙽ тобо́ю скоты̀ и҆ ѕвѣ҄ри и҆ га҄ды,
54| и҆ свы́ше си́хъ (сотвори́лъ є҆сѝ) а҆да́ма, є҆го́же поста́вилъ є҆сѝ вожда̀ и҆ кнѧ́зѧ над꙽ всѣ́ми сотворє́нными, ꙗ҆же сотвори́лъ є҆сѝ, и҆ ѿ негѡ̀ роди́мсѧ мы́ всѝ, и҆́хже и҆збра́лъ є҆сѝ лю́ди.
55| Сї҄ѧ же всѧ҄ реко́хъ пред꙽ тобо́ю, гдⷭи, ꙗ҆кѡ ра́ди на́съ созда́лъ є҆сѝ вѣ́къ:
56| про́чїѧ же ꙗ҆зы́ки ѿ а҆да́ма рожде́ны, ре́клъ є҆сѝ ѡ҆́ныѧ ничто́же бы́ти: ꙗ҆кѡ сли́не ѹ҆подо́блени сꙋ́ть, и҆ ꙗ҆кѡ капленїе ѿ сосꙋ́да ѹ҆подо́билъ є҆сѝ мно́жество и҆́хъ:
57| и҆ нн҃ѣ, гдⷭи, сѐ, тї́и ꙗ҆зы́цы, и҆же ни во что́же вменени сꙋ́ть, нача́ша владѣ́ти на́ми и҆ пожира́ти на́съ:
58| мы̀ же лю́дїе твоѝ, и҆́хже наре́клъ є҆сѝ пе́рвенцемъ є҆ди́норо́днымъ возлю́бленнымъ твои́мъ, пре́дани є҆смы̀ въ рꙋкѝ и҆́хъ:
59| и҆ а҆́ще ра́ди на́съ сотворе́нъ бы́сть вѣ́къ, вскꙋ́ю достоѧ́нїѧ не ѡ҆держи́мъ съ вѣ́комъ; Доко́лѣ сї́ѧ (бꙋ́дꙋтъ); 
#7
1| И҆ бы́сть є҆гда̀ сконча́хъ глаго́лати словеса̀ сї҄ѧ, по́сланъ є҆́сть ко мнѣ̀ а҆́гг҃лъ, и҆́же по́сланъ бѣ̀ ко мнѣ̀ въ пре́жнїѧ но́щи,
2| и҆ речѐ ко мнѣ̀: востанѝ, є҆́здро, и҆ слы́ши словеса̀, ꙗ҆же прїидо́хъ глаго́лати къ тебѣ̀.
3| И҆ реко́хъ: глаго́ли, гдⷭи мо́й. И҆ речѐ ко мнѣ̀: мо́ре поста́влено є҆́сть въ простра́ннѣ мѣ́стѣ, дабы̀ бы́ло глꙋбоко̀ и҆ безмѣ́рно,
4| бꙋ́детъ же є҆мꙋ̀ вхо́дъ въ тѣ́снѣ мѣ́стѣ поста́вленъ, дабы̀ подо́бнѡ ре́камъ бы́ло:
5| кто̀ бо хотѧ́й восхо́щетъ вни́ти въ мо́ре и҆ ви́дѣти є҆̀, и҆лѝ госпо́дствовати и҆́мъ, а҆́ще не про́йдетъ тѣсноты̀, въ широтꙋ̀ ка́кѡ прїитѝ мо́жетъ;
6| И҆ па́ки и҆но: гра́дъ со́зданъ є҆́сть и҆ поста́вленъ на мѣ́стѣ полевомъ, є҆́сть же и҆спо́лненъ всѣ́ми благи́ми:
7| вхо́дъ є҆гѡ̀ тѣ́сенъ и҆ въ стремни́нѣ поста́вленъ, дабы̀ ѡ҆деснꙋ́ю ѻ҆́гнь бы́лъ, ѡ҆шꙋ́юю же вода̀ глꙋбока̀:
8| стезѧ̀ же є҆́сть є҆ди́на то́кмѡ междꙋ̀ и҆́ма проложена, си́рѣчь междꙋ̀ ѻ҆гне́мъ и҆ водо́ю, є҆ди́нꙋ то́кмѡ стꙋ́пенъ человѣ́чꙋ могꙋ́щаѧ вмѣсти́ти:
9| є҆гда̀ ѹ҆̀бо да́стсѧ гра́дъ се́й человѣ́кꙋ въ достоѧ́нїе, а҆́ще не про́йдетъ когда̀ предположеннаго бѣ́дства, ка́кѡ прїи́метъ достоѧ́нїе своѐ;
10| И҆ реко́хъ: та́кѡ, гдⷭи. И҆ речѐ ко мнѣ̀: та́кѡ є҆́сть и҆ ї҆и҃лева ча́сть:
11| и҆́хъ бо ра́ди сотвори́хъ вѣ́къ, и҆ є҆гда̀ престꙋпи́лъ є҆́сть а҆да́мъ законоположє́нїѧ моѧ҄, сꙋ́ждено бы́сть є҆́же сотворе́но є҆́сть:
12| и҆ сотвори́шасѧ входѝ сегѡ̀ вѣ́ка тѣ́сни и҆ болѣ́зненни и҆ трꙋ́дни, ма́ли же и҆ лꙋка́ви, и҆ бѣ́дствъ по́лни и҆ трꙋдо́мъ вели́кимъ ѹ҆твержде́нни,
13| и҆̀бо бо́лшагѡ вѣ́ка входѝ простра́нни и҆ без꙽ѡпа́сни и҆ творѧ́щїи безсм҃ртный пло́дъ:
14| а҆́ще ѹ҆̀бо входѧ́щїи не вни́дꙋтъ, и҆̀же живꙋ́тъ, въ тѣ҄снаѧ и҆ сꙋ́єтнаѧ сї҄ѧ, не возмо́гꙋтъ прїѧ́ти, ꙗ҆же сꙋ́ть ѹ҆гото́вана:
15| нн҃ѣ ѹ҆̀бо вскꙋ́ю ты̀ смꙋща́ешисѧ, є҆гда̀ є҆сѝ тлѣ́ненъ, и҆ что̀ мѧте́шисѧ ты̀, є҆гда̀ є҆сѝ сме́ртенъ;
16| И҆ вскꙋ́ю не прїѧ́лъ є҆сѝ въ се́рдцы твое́мъ, є҆́же є҆́сть бꙋ́дꙋщее, но є҆́же настоѧ́щее;
17| Ѿвѣща́хъ и҆ рѣ́хъ: влⷣко гдⷭи! Сѐ, ѹ҆стро́илъ є҆сѝ зако́номъ твои́мъ, ꙗ҆кѡ пра́веднїи наслѣ́дѧтъ сї҄ѧ, нечести́вїи же поги́бнꙋтъ:
18| пра́веднїи же понесꙋ́тъ тѣснотꙋ̀ надѣ́ющесѧ простра́нныхъ: и҆̀же бо нечести́вѡ сотвори́ша, и҆ тѣснотꙋ̀ пострада́вше простра́нныхъ не ѹ҆́зрѧтъ.
19| И҆ речѐ ко мнѣ̀: нѣ́сть сꙋдїѧ́ па́че бг҃а, ни разꙋмѣва́ѧй па́че вы́шнѧго:
20| погиба́ютъ бо мно́зи настоѧ́щїи, поне́же не радѧ́тъ ѡ҆ предположеннемъ бж҃їи зако́нѣ:
21| повелѣва́ѧ бо повелѣ̀ бг҃ъ приходѧ́щимъ, є҆гда̀ прїидо́ша, что̀ творѧ́ще жи́ви бꙋ́дꙋтъ, и҆ что̀ хранѧ́ще казни́ми не бꙋ́дꙋтъ:
22| тї́и бо не сꙋ́ть ѹ҆вѣща́ни, и҆ проти́вишасѧ є҆мꙋ̀, и҆ положи́ша себѐ помышле́нїе сꙋ́етное,
23| и҆ предста́виша себѐ ѡ҆бхожде́нїе грѣхѡ́въ, и҆ глаго́лаша вы́шнемꙋ не бы́ти, и҆ пꙋтї́й є҆гѡ̀ не позна́ша,
24| и҆ зако́нъ є҆гѡ̀ ѹ҆ничижи́ша, и҆ ѡ҆бѣтова́нїѧ є҆гѡ̀ ѿверго́ша, и҆ въ зако́нѣхъ є҆гѡ̀ вѣ́ры не и҆мѣ́ша, и҆ дѣ́лъ є҆гѡ̀ не соверши́ша:
25| тогѡ́ ра́ди, є҆́здро, тще́тнаѧ тщє́тнымъ и҆ по́лнаѧ по́лнымъ:
26| сѐ, вре́мѧ прїи́детъ, и҆ бꙋ́детъ, є҆гда̀ прїидꙋ́тъ зна́мєнїѧ, ꙗ҆же предреко́хъ тебѣ̀, и҆ ꙗ҆ви́тсѧ невѣ́ста, и҆ ꙗ҆влѧ́ющисѧ пока́жетсѧ, ꙗ҆же нн҃ѣ кры́етсѧ ѿ землѝ,
27| и҆ всѧ́къ, и҆́же и҆зба́вленъ є҆́сть ѿ предрѣче́нныхъ ѕлы́хъ, то́й ѹ҆́зритъ ди҄внаѧ моѧ҄:
28| ѿкры́етбосѧ сн҃ъ мо́й ї҆и҃съ съ тѣ́ми, и҆́же съ ни́мъ сꙋ́ть, и҆ насладѧ́тсѧ, и҆́же ѡ҆ста́влени сꙋ́ть, въ лѣ́тѣхъ четы́рехъ стѣ́хъ:
29| и҆ бꙋ́детъ по лѣ́тѣхъ си́хъ, и҆ ѹ҆́мретъ сн҃ъ мо́й хрⷭто́съ, и҆ всѝ и҆́же дыха́нїе и҆́мꙋтъ человѣ́цы,
30| и҆ ѡ҆брати́тсѧ вѣ́къ въ дре́внее молча́нїе днї́й се́дмь, ꙗ҆́коже въ прежни́хъ сꙋдѣ́хъ, та́кѡ ꙗ҆кѡ да никто̀ ѡ҆ста́нетсѧ:
31| и҆ бꙋ́детъ по дне́хъ седмѝ, и҆ возбꙋ́дитсѧ, и҆́же не ѹ҆̀ вѣ́къ и҆ ѹ҆́мретъ растлѣ́нный,
32| и҆ землѧ̀ и҆здастъ тѣ́хъ, и҆́же въ не́й спѧ́тъ, и҆ пра́хъ, и҆́же въ не́мъ молча́нїемъ ѡ҆бита́ютъ, и҆ храни҄лища и҆здадꙋ́тъ вда́нныѧ и҆̀мъ дꙋшѝ:
33| и҆ ѿкры́етсѧ вы́шнїй на престо́лѣ сꙋда̀, и҆ про́йдꙋтъ бѣды̀, и҆ долготерпѣ́нїе собере́тсѧ:
34| сꙋ́дъ же є҆ди́нъ пребꙋ́детъ, и҆́стина ста́нетъ, и҆ вѣ́ра возможе́тъ,
35| и҆ дѣ́ло послѣ́довати бꙋ́детъ, и҆ мзда̀ пока́жетсѧ, и҆ пра҄вды воспрѧнꙋ́тъ, и҆ непра́вды не возѡблада́ютъ.
36| И҆ реко́хъ: пе́рвый а҆враа́мъ ѡ҆ содо́млѧнѣхъ моли́лсѧ, и҆ мѡѷсе́й за ѻ҆тцы҄ согрѣ҄шшїѧ въ пꙋсты́ни,
37| и҆ и҆же по не́мъ за ї҆и҃лѧ во днѝ а҆ха́за и҆ самꙋи́ла,
38| давї́дъ ѡ҆ сокрꙋше́нїи, и҆ соломѡ́нъ за си́хъ, и҆́же прїидо́ша во ѡ҆свѧще́нїе,
39| и҆ и҆лїа̀ за тѣ́хъ, и҆́же до́ждь прїѧ́ша, и҆ за ме́ртва, да ѡ҆живе́тъ,
40| и҆ є҆зекї́а за лю́ди во днѝ сеннахирї́ма, и҆ мно́зи за мно́гихъ:
41| а҆́ще ѹ҆́бо нн҃ѣ, є҆гда̀ тлѣ́нное возрастѐ, и҆ непра́вда ѹ҆мно́жена є҆́сть, и҆ моли́шасѧ пра́веднїи за нечести́выхъ, вскꙋ́ю и҆ нн҃ѣ та́кѡ не бꙋ́детъ;
42| И҆ ѿвѣща̀ ко мнѣ̀ и҆ речѐ: настоѧ́щий вѣ́къ не є҆́сть коне́цъ, сла́ва въ не́мъ часта́ѧ пребыва́етъ: тогѡ́ ра́ди моли́шасѧ за немощны́хъ:
43| де́нь бо сꙋ́дный бꙋ́детъ коне́цъ вре́мене сегѡ̀ и҆ нача́ло вре́мене бꙋ́дꙋщаго безсме́ртїѧ, въ не́мже мимои́де тлѣ́нїе,
44| разрꙋши́сѧ невозде́ржность, ѿсѣ́чено є҆́сть невѣ́рїе, возрастѐ же пра́вда, возсїѧ̀ и҆́стина:
45| Тогда̀ бо никто́же може́тъ спастѝ того̀, и҆́же поги́бе, ни потопи́ти того̀, и҆́же побѣдѝ.
46| И҆ ѿвѣща́хъ и҆ реко́хъ: сї́е є҆́сть сло́во моѐ пе́рвое и҆ послѣ́днее, ꙗ҆кѡ лꙋ́чше бѣ̀ не да́ти землѝ а҆да́мꙋ, и҆лѝ є҆гда̀ ѹ҆жѐ да́на бы́сть, ѹ҆держа́ти є҆го̀, да не согрѣши́тъ:
47| что̀ бо по́льзꙋетъ человѣ́кѡмъ въ настоѧ́щемъ вѣ́цѣ жи́ти въ ско́рби, и҆ мє́ртвымъ ча́ѧти ка́зни;
48| Ѽ, что̀ сотвори́лъ є҆сѝ, а҆да́ме; А҆́ще бо ты̀ согрѣши́лъ є҆сѝ, не є҆ди́нагѡ тебѣ̀ сотвори́сѧ паде́нїе, но и҆ на́ше, и҆же ѿ тебє̀ произыдохомъ:
49| что̀ бо по́льзꙋетъ на́мъ, а҆́ще ѡ҆бѣ́щано є҆́сть на́мъ безсме́ртное вре́мѧ, мы̀ же смє́ртнаѧ дѣ҄ла содѣ́лахомъ;
50| И҆ ꙗ҆кѡ предрече́нно є҆́сть на́мъ вѣ́чное ѹ҆пова́нїе, мы̀ же стропти́вїи сꙋ́етни сотвори́хомсѧ;
51| И҆ ꙗ҆кѡ ѿложе́на сꙋ́ть на́мъ жили҄ща здра҄вїѧ и҆ покѡ́ѧ, мы̀ же лꙋка́во жи́ли є҆смы̀;
52| И҆ ꙗ҆кѡ пред(ꙋ)готована є҆́сть сла́ва вышнѧгѡ́ защи́тити тѣ́хъ, и҆́же поздѐ пожи́ша, мы̀ же по стро́пѡтнымъ пꙋтє́мъ ходи́хомъ;
53| И҆ ꙗ҆кѡ пока́занъ бꙋ́детъ ра́й, є҆го́же пло́дъ нерастлѣ́нъ пребыва́етъ, въ не́мже є҆́сть поко́й и҆ врачба,
54| мы̀ же не вни́демъ, въ неблагода́рныхъ бо мѣ́стѣхъ пожихомъ;
55| И҆ ꙗ҆кѡ па́че ѕвѣ́здъ возблиста́ютъ ли́ца тѣ́хъ, и҆̀же воздержа́нїе и҆мѣ́ѧхꙋ, на҄ша же ли́ца па́че тмы̀ че́рна;
56| И҆̀бо не помышлѧ́хомъ живꙋ́ще, є҆гда̀ беззако́нїе твори́хомъ, ꙗ҆кѡ и҆́мамы по сме́рти терпѣ́ти.
57| И҆ ѿвѣща̀ и҆ речѐ: сї́е є҆́сть помышле́нїе по́двига, и҆́мже подвиза́тисѧ бꙋ́детъ на землѝ рожде́нный человѣ́къ,
58| да а҆́ще побѣжде́нъ бꙋ́детъ, претерпи́тъ є҆́же ре́клъ є҆сѝ, а҆́ще же побѣди́тъ, воспрїи́метъ є҆́же глаго́лю:
59| поне́же се́й є҆́сть живо́тъ, ѡ҆ не́мже мѡѷсе́й речѐ, є҆гда̀ живѧ́ше, къ лю́демъ, глаго́лѧ: и҆зберѝ себѣ̀ живо́тъ, да живе́ши:
60| не вѣ́роваша же є҆мꙋ̀, но нѝ после є҆го̀ прⷪро́комъ, ниже́ мнѣ̀, и́же глаго́лалъ є҆́смь и҆́мъ,
61| ꙗ҆кѡ не была̀ бы ско́рбь въ погꙋбле́нїе и҆́хъ, ꙗ҆́коже бꙋ́детъ ра́дость темъ, и҆́мже ѹ҆совѣ́товано є҆́сть сп҃се́нїе.
62| И҆ ѿвѣша́хъ и҆ реко́хъ: вѣ́мъ, гдⷭи, ꙗ҆кѡ названъ є҆́сть вы́шнїй млⷭрдъ, поне́же поми́лꙋетъ тѣ́хъ, и҆̀же не ѹ҆̀ въ вѣ́къ прїидо́ша,
63| и҆ ꙗ҆кѡ ми́лꙋетъ тѣ́хъ, и҆́же житїѐ творѧ́тъ по зако́нꙋ є҆гѡ̀,
64| и҆ долготерпѣли́въ є҆́сть, ꙗ҆кѡ долготерпи́тъ си҄мъ, и҆́же согрѣши́ша, ꙗ҆кѡ своемꙋ̀ творе́нїю,
65| и҆ ще́дръ є҆́сть датель, ꙗ҆кѡ даѧ́ти хо́щетъ по тре́бованїемъ,
66| и҆ многомлⷭрдъ, поне́же ѹ҆мно́жаетъ млⷭрдїе темъ, и҆̀же и҆ настоѧ́щїи сꙋ́ть, и҆ и҆̀же минꙋ́ша, и҆ и҆́же бꙋ́дꙋтъ:
67| а҆́ще бо не ѹ҆мно́житъ милосе́рдїѧ своегѡ̀, не ѡ҆живе́тъ вѣ́къ съ тѣ́ми, и҆̀же наслѣ́дѧтъ въ не́мъ, и҆ да́рствꙋетъ:
68| поне́же а҆́ще бы не да́рствовалъ ѿ бла́гости своеѧ̀, да ѡ҆блегча́тсѧ сї́и, и҆́же беззако́нїе сотвори́ша ѿ свои́хъ беззако́нїй, то̀ не возмогла̀ бы десѧтотысѧщнаѧ ча́сть жива бы́ти человѣ́кѡвъ:
69| и҆ сꙋдїѧ̀, а҆́ще бы не прости́лъ ѡ҆́нымъ, и҆́же и҆зцѣле́ни сꙋ́ть сло́вомъ є҆гѡ̀, и҆ потреби́лъ бы мно́жество ра́спрей,
70| не бы ѻ҆сталисѧ бы́ша въ безчи́сленнемъ мно́жествѣ, ра́звѣ ма́ли ѕѣлѡ̀. 
#8
1| И҆ ѿвѣща̀ ко мнѣ̀ и҆ речѐ: се́й вѣ́къ сотвори́лъ вы́шнїй мно́гихъ ра́ди, бꙋ́дꙋщий же ра́ди ма́лыхъ:
2| рекꙋ̀ же тебѣ̀ ѹ҆подо́бленїе, є҆́здро: ка́кѡ же вопроси́ши землѝ, и҆ рече́тъ тѝ, ꙗ҆кѡ да́стъ землѝ мно́го бо́лши, ѿ неѧ́же бꙋ́детъ скꙋде́льное, ма́лѡ же пра́ха, ѿѻнꙋ́дꙋже зла́то быва́етъ: та́кѡ и҆ дѣѧ́нїе настоѧ́щаго вѣ́ка:
3| мно́зи ѹ҆̀бо сотворе́ни сꙋ́ть, не мно́зи же спасꙋ́тсѧ.
4| И҆ ѿвѣща́хъ и҆ реко́хъ: дꙋшѐ моѧ̀! Пожрѝ ѹ҆̀бо разꙋмѣ́нїе и҆ поглотѝ мꙋ́дрость,
5| поне́же ѡ҆бѣ́щала є҆сѝ слꙋ́шати, и҆ прⷪро́чествовати хотѧ́щи, не бо дано̀ є҆́сть тебѣ̀ вре́мѧ, ра́звѣ то́кмѡ жи́ти:
6| ѽ, гдⷭи! А҆́ще не попꙋ́стиши рабꙋ̀ твоемꙋ̀, да помо́лимсѧ пред꙽ тобо́ю, и҆ да́си на́мъ сѣ́мѧ въ се́рдце и҆ чꙋ́вствꙋ ѡ҆чище́нїе, ѿѻнꙋ́дꙋже пло́дъ бы́лъ бы̀, гдѣ̀ жи́ти возможе́тъ всѧ́къ растлѣ́нный, и҆́же носи́ти бꙋ́детъ мѣ́сто человѣ́ка;
7| Є҆ди́нъ бо є҆сѝ, и҆ є҆ди́но сотворе́нїе мы̀ є҆смы̀ рꙋ́кꙋ твое́ю, ꙗ҆́коже глаго́лалъ є҆сѝ:
8| и҆ ка́кѡ нн҃ѣ въ ложесна́хъ со́здано є҆́сть тѣ́ло, и҆ пода́еши соста҄вы; Содержи́тсѧ во ѻ҆гнѝ и҆ въ водѣ̀ твоѐ творе́нїе, и҆ де́вѧть мцⷭъ терпи́тъ твоѐ созда́нїе твою̀ тва́рь, ꙗ҆же въ не́мъ создана̀ є҆́сть:
9| са́мое же є҆́же храни́тъ, и҆ є҆́же храни́тсѧ, ѻ҆боѧ̀ сохранѧ́тсѧ: сохране́наѧ же нѣ́когда па́ки и҆зда́ютъ ложесна̀, ꙗ҆же въ ни́хъ расто́ша:
10| повелѣ́лъ бо є҆сѝ ѿ са́мыхъ членѡ́въ, си́рѣчь ѿ сосцє́въ и҆зда́ѧти млеко̀ плодꙋ̀ сосцє́въ,
11| да пита́етсѧ то̀, є҆́же со́здано є҆́сть, да́же до вре́мене нѣ́коего, и҆ пото́мъ ѹ҆пра́виши є҆го̀ твоемꙋ̀ млⷭрдїю:
12| воспита́лъ є҆сѝ є҆го̀ твое́ю пра́вдою и҆ наꙋчи́лъ є҆сѝ є҆гѡ̀ зако́нꙋ твоемꙋ̀ и҆ наказа́лъ є҆сѝ є҆го̀ твои́мъ ра́зꙋмомъ,
13| и҆ ѹ҆мертви́ши є҆го̀ ꙗ҆́коже твоѐ сотворе́нїе, и҆ па́ки ѡ҆живи́ши є҆го̀, ꙗ҆́коже дѣ́ло твоѐ:
14| а҆́ще ѹ҆̀бо погꙋби́ши є҆го̀, и҆́же толи́кими трꙋды҄ со́зданъ є҆́сть, твои́мъ повелѣ́нїемъ ѹ҆до́бнѡ є҆́сть ѹ҆стро́ити, да и҆ то̀, є҆́же творѧ́шесѧ, сохрани́тсѧ:
15| и҆ нн҃ѣ, гдⷭи, возглаго́лю: ѡ҆ всѧ́цѣмъ человѣ́цѣ ты́ па́че вѣ́си, и҆ ѡ҆ лю́дехъ твои́хъ, ѡ҆ ни́хже болѣ́знꙋю,
16| и҆ ѡ҆ наслѣ́дїи твое́мъ, є҆го́же ра́ди а҆́зъ рыда́ю, и҆ ра́ди ї҆и҃лѧ, ѡ҆ не́мже ско́рбенъ є҆́смь, и҆ ї҆а́кѡва ра́ди, ѡ҆ не́мже а҆́зъ болѣ́знꙋю:
17| сего̀ ра́ди начнꙋ̀ моли́тисѧ пред꙽ тобо́ю за мѧ̀ и҆ за ни́хъ, ꙗ҆̀кѡ ви́ждꙋ паде́нїе на́ше, и҆́же ѡ҆бита́емъ на землѝ:
18| но слы́шахъ ско́рость сꙋдїѝ, и҆́же прїи́детъ,
19| сего̀ ра́ди ѹ҆слы́ши гла́съ мо́й и҆ разꙋмѣ́й сло́во моѐ, и҆ возглаго́лю пред꙽ тобо́ю. Нача́ло слове́съ є҆́здриныхъ, пре́жде не́же взѧ́тъ бы́сть.
20| И҆ рѣ́хъ: гдⷭи, и҆́же ѡ҆бита́еши во вѣ́къ, є҆го́же ѻ҆́чи возне́сенны на вы҄шнѧѧ и҆ на воздꙋ́сѣ,
21| и҆ є҆го́же престо́лъ безцѣ́нный є҆́сть и҆ сла́ва непости́жима, є҆мꙋ́же предстоѧ́тъ вѡ́и а҆́гг҃лстї́и съ тре́петомъ, и҆́хже сохране́нїе въ вѣ́трѣ и҆ ѻ҆гнѝ ѡ҆браща́етсѧ, є҆гѡ́же сло́во и҆́стинно и҆ глаго́лы вѣ́чнїи,
22| є҆гѡ́же повелѣ́нїе крѣ́пкѡ и҆ разсмотре́нїе стра́шнѡ, є҆гѡ́же зра́къ и҆зсꙋша́етъ бє́здны и҆ гнѣ́въ растаѧва́ти твори́тъ горы̀ и҆ и҆́стина свидѣ́телствꙋетъ:
23| ѹ҆слы́ши моли́твꙋ раба̀ твоегѡ̀ и҆ во ѹ҆шеса̀ прїимѝ моле́нїе творе́нїѧ твоегѡ̀:
24| є҆гда̀ бо живꙋ̀, глаго́лати бꙋ́дꙋ, и҆ є҆гда̀ разꙋмѣ́ю, ѿвѣща́ти бꙋ́дꙋ: не смотрѝ на людї́й твои́хъ грѣхѝ, но и҆́же тебѣ̀ во и҆́стинѣ слꙋ́жатъ,
25| ни внемлѝ нечести҄вымъ ꙗ҆зы́кѡвъ начина́нїємъ, но и҆́же твоѧ҄ свидѣ҄нїѧ со болѣ́знїю сохрани́ша,
26| ни помы́сли и҆́же пред꙽ тобо́ю лжи́вѡ пожи́ша, но помѧни́ си́хъ, и҆́же по во́ли твое́й стра́хъ позна́ша,
27| нижѐ хощѝ погꙋби́ти, и҆́же скѡ́тскїѧ ѡ҆бы҄чаи и҆мѣ́ша, но воззрѝ на тѣ́хъ, и҆́же зако́нꙋ твоемꙋ̀ ꙗ҆́сно ѹ҆чи́ша,
28| ни прогнѣ́вайсѧ на ни́хъ, и҆́же ѕвѣре́й го́рши ѡ҆сꙋжде́ни сꙋ́ть,
29| но возлюбѝ си́хъ, и҆́же всегда̀ на пра́вдꙋ твою̀ надѣ́ютсѧ и҆ сла́вꙋ:
30| ꙗ҆кѡ мы̀ и҆ ѻ҆тцы̀ на́ши таковы́ми болѣ́зньми и҆счеза́емъ,
31| ты́ же ра́ди на́съ грѣ́шныхъ млⷭрдъ нарече́шисѧ:
32| а҆́ще бо пожела́еши, да на́съ поми́лꙋеши, тогда̀ млⷭрдъ нарече́шисѧ, не и҆мѣ́ющимъ на́мъ дѣ҄лъ пра҄вды:
33| пра́веднїи бо, и҆́хже сꙋ́ть дѣла̀ мнѡ́га предста́вленна, ѿ свои́хъ дѣ҄лъ прїи́мꙋтъ мздꙋ̀:
34| что̀ бо є҆́сть человѣ́къ, да на него̀ прогнѣ́ваешисѧ; И҆лѝ ро́дъ растленъ, да та́кѡ ѡ҆горче́нъ бꙋ́деши на него̀;
35| Вои́стиннꙋ бо никто́же ѿ рожде́нныхъ є҆́сть, и҆́же бы нечести́вѡ не сотвори́лъъ, и҆ ѿ и҆сповѣ́дающихсѧ, и҆́же бы не согрѣши́лъ:
36| въ то́мъ бо возвѣсти́тсѧ пра́вда твоѧ̀ и҆ бла́гость твоѧ̀, гдⷭи, є҆гда̀ млⷭрдъ бꙋ́деши и҆̀мъ, и҆̀же не и҆мѣ́ютъ сꙋщества̀ благи́хъ дѣ҄лъ.
37| И҆ ѿвѣща̀ ко мнѣ̀ и҆ речѐ: пр́авѡ глаго́лалъ є҆сѝ нѣ́каѧ, и҆ по словесє́мъ твои҄мъ та́кѡ и҆ бꙋ́детъ:
38| поне́же не и҆́стиннѡ помы́шлю на зда́нїе си́хъ, и҆́же согрѣши́ша пре́жде сме́рти, пре́жде сꙋда̀, пре́жде погꙋбле́нїѧ,
39| но ѹ҆слаждꙋ̀сѧ над꙽ пра́ведныхъ творе́нїемъ и҆ помѧнꙋ̀ прише́лствїе и҆ спасе́нїе и҆ мзды̀ воспрїѧ́тїе:
40| ꙗ҆́коже ѹ҆̀бо глаго́лалъ є҆́смь, та́кѡ и҆ є҆́сть:
41| ꙗ҆́коже бо земледѣ́лецъ сѣ́етъ на землѝ сѣ́мена мно́га и҆ сажде́нїѧ мно́жество са́дитъ, но не во вре́мѧ всѧ̀, ꙗ҆же сѣ́ѧна сꙋ́ть, спасꙋ́тсѧ, но нѝ всѧ҄, ꙗ҆̀же сажде́на сꙋ́ть, вкоренѧтсѧ: та́кѡ и҆ и҆̀же въ вѣ́цѣ насѣ́ѧни сꙋ́ть, не всѝ спасꙋ́тсѧ.
42| И҆ ѿвѣща́хъ и҆ реко́хъ: а҆́ще ѡ҆брѣто́хъ благода́ть, возглаго́лю:
43| ꙗ҆́коже сѣ́мѧ земледѣлца а҆́ще не взы́детъ, и҆лѝ не прїи́метъ дождѧ̀ твоегѡ̀ во вре́мѧ, и҆лѝ а҆́ще растлѣ́но бꙋ́детъ ѹ҆множе́нїемъ дождѧ̀:
44| та́кѡ погиба́етъ подо́бнѣ и҆ человѣ́къ, и҆̀же рꙋка́ма твои́ма со́зданъ бы́сть, и҆ ты̀ є҆мꙋ̀ ѡ҆́бразъ и҆менова́лсѧ є҆сѝ: поне́же подо́бенъ є҆сѝ є҆мꙋ̀, є҆гѡ́же ра́ди всѧ҄ созда́лъ є҆сѝ и҆ ѹ҆подо́билъ є҆сѝ сѣ́мени земледѣ́лцєвꙋ:
45| не прогнѣ́вайсѧ на на́съ, но про́сти лю́демъ твои́мъ и҆ поми́лꙋй наслѣ́дїе твоѐ, ты́ же творе́нїе твоѐ ми́лꙋеши.
46| И҆ ѿвѣща̀ ко мнѣ̀ и҆ речѐ: ꙗ҆же сꙋ́ть настоѧ́щаѧ, настоѧ́щимъ, и҆ ꙗ҆же бꙋ́дꙋщаѧ, бꙋ́дꙋщимъ:
47| мно́го бо тебѣ̀ ѡ҆ста́нетъ, да мо́жеши возлюби́ти моѐ сотворе́нїе па́че менѐ, тебѐ же ча́стѡ и҆ самомꙋ̀ приближа́хсѧ, къ непра́веднымъ же никогда̀:
48| но и҆ въ се́мъ ди́венъ є҆сѝ пред꙽ вы́шнимъ,
49| ꙗ҆кѡ смири́лсѧ є҆сѝ ꙗ҆́коже подоба́етъ тебѣ̀, и҆ не сꙋди́лъ є҆сѝ тебѣ̀, да междꙋ̀ пра́ведными мно́гѡ сла́виши:
50| того́ ра́ди бѣды̀ мнѡ́ги и҆ нищеты̀ сотворѧ́тсѧ темъ, и҆̀же ѡ҆бита́ютъ вѣ́къ на послѣ́докъ, поне́же во мно́зей горды҄ни ходи́ша:
51| ты́ же ѡ҆ тебє̀ разꙋмѣ́й и҆ ѡ҆ подо́бныхъ тебѐ взыскꙋ́й сла́вꙋ:
52| ва́мъ бо ѿве́рстъ є҆́сть ра́й, насажде́но є҆́сть дре́во жи́зни, пред(ꙋ)готовано є҆́сть бꙋ́дꙋщее вре́мѧ, гото́во є҆́сть и҆зоби́лїе, со́зданъ є҆́сть гра́дъ, и҆скꙋше́нъ є҆́сть поко́й, соверше́нна є҆́сть благосты́нѧ и҆ соверше́нна премꙋ́дрость:
53| ко́рень ѕла̀ зна́менанъ є҆́сть ѿ ва́съ, не́мощь и҆ мо́лїе ѿ ва́съ скры́то є҆́сть, и҆ во а҆́дъ бѣжи́тъ растлѣ́нїе въ забве́нїи:
54| преидо́ша болѣ́зни, и҆ ꙗ҆вле́но є҆́сть на коне́цъ сокро́вище безсме́ртїѧ:
55| не прилага́й ѹ҆̀бо и҆спы́товати ѡ҆ мно́жествѣ погиба́ющихъ,
56| и҆̀бо и҆ тї́и, прїе́млюще свобо́дꙋ, ѹ҆ничижи́ша вы́шнѧго, и҆ зако́нъ є҆гѡ̀ презрѣ́ша, и҆ пꙋ́ти є҆гѡ̀ ѡ҆ста́виша,
57| є҆щѐ же и҆ пра́ведныхъ є҆гѡ̀ попра́ша,
58| и҆ реко́ша въ се́рдцы свое́мъ: нѣ́сть бг҃а, а҆́ще и҆ вѣ́дѧхꙋ, ꙗ҆̀кѡ ѹ҆мира́ютъ:
59| ꙗ҆́коже бо ва́съ прїи́мꙋтъ ꙗ҆же предрѣ́ченна сꙋ́ть, та́кѡ тѣ́хъ жа́жда и҆ мꙋче́нїѧ, ꙗ҆же ѹ҆гото́вана сꙋ́ть: и҆̀бо не хотѧ́ше человѣ́ка погꙋби́ти,
60| но и҆ тї́и, и҆́же сотворе́ни сꙋ́ть, ѡ҆скверниша и҆́мѧ тогѡ̀, и҆̀же сотворѝ и҆̀хъ, и҆ неблагода́рни бы́ша томꙋ̀, и҆́же ѹ҆гото́валъ и҆̀мъ живо́тъ:
61| сего́ ра́ди сꙋ́дъ мо́й нн҃ѣ приближа́етсѧ,
62| ꙗ҆же не всемъ показа́хъ, то́кмѡ тебѣ̀ и҆ тебѐ подо́бнымъ не мнѡ́гимъ. И҆ ѿвѣща́хъ и҆ реко́хъ:
63| сѐ, нн҃ѣ, гдⷭи, показа́лъ є҆сѝ мнѣ̀ мно́жество зна́менїй, ꙗ҆же на́чнеши тво́рити въ послѣ́днїй ча́съ, но не показа́лъ є҆сѝ мнѣ̀, въ ко́е вре́мѧ. 
#9
1| И҆ ѿвѣща̀ ко мнѣ̀ и҆ речѐ: мерѧщь мери вре́мѧ въ себѣ̀ самѣ́мъ: и҆ бꙋ́детъ, повнегда̀ ѹ҆ви́диши, є҆гда̀ пре́йдетъ ча́сть нѣ́котораѧ зна́менїй, ꙗ҆же предречена сꙋ́ть,
2| Тогда̀ ѹ҆разꙋмѣ́еши, ꙗ҆кѡ то́ са́мое є҆́сть вре́мѧ, въ не́же на́чнетъ вы́шнїй посѣща́ти вѣ́къ, и҆́же ѿ негѡ̀ сотворе́нъ бы́сть:
3| и҆ є҆гда̀ ѹ҆́зритсѧ въ вѣ́цѣ зыбанїе мѣ́стъ и҆ людї́й смꙋще́нїе,
4| Тогда̀ ѹ҆разꙋмѣ́еши, ꙗ҆кѡ ѡ҆ си́хъ глаго́лаше вы́шнїй ѿ днї́й, и҆́же бы́ша пред꙽ тобо́ю ѿ нача́ла:
5| ꙗ҆́коже бо всѐ, є҆́же сотворе́но є҆́сть въ вѣцѣ, нача́ло и҆́мать, та́кѡ и҆ сконча́нїе, и҆ сконча́нїе є҆́сть ꙗ҆вле́но:
6| та́кѡ и҆ вы́шнѧго времена̀ нача́ла и҆мѣ́ютъ ꙗ҆вле́нна въ чꙋдесѣ́хъ и҆ си́лахъ, и҆ сконча́нїѧ въ дѣѧ́нїи и҆ зна́менїихъ:
7| и҆ бꙋ́детъ, всѧ́къ и҆́же спасе́тсѧ и҆ и҆́же возможе́тъ и҆збѣжа́ти дѣла́ми свои́ми и҆ вѣ́рою, є҆́юже вѣ́ровасте,
8| ѡ҆ста́нетсѧ ѿ предрѣче́нныхъ бѣ́дъ и҆ ѹ҆́зритъ сп҃се́нїе моѐ на землѝ мое́й и҆ въ предѣ́лѣхъ мои́хъ, ꙗ҆кѡ ѡ҆свѧти́хъ менѐ ѿ вѣ́ка:
9| и҆ тогда̀ ѹ҆милѧтсѧ, и҆́же нн҃ѣ ѿстꙋпи́ша ѿ пꙋтї́й мои́хъ, и҆ въ мꙋче́нїихъ пребꙋ́дꙋтъ тї́и, и҆́же ѿверго́ша ѧ҆̀ въ презо́рствѣ:
10| и҆же бо не позна́ша мѧ̀, живꙋ́ще благодѣѧ҄нїѧ полꙋчи́вше,
11| и҆ и҆́же возненави́деша зако́нъ мо́й, є҆гда̀ є҆щѐ бѧ́хꙋ и҆мѣ́юще свобо́дꙋ и҆ є҆гда̀ є҆щѐ бѧ́ше и҆́мъ ѿве́рсто пока́ѧнїѧ мѣ́сто, не ѹ҆разꙋмѣ́ша, но ѹ҆ничижи́ша,
12| си́мъ подоба́етъ по сме́рти въ мꙋче́нїи позна́ти:
13| ты́ ѹ҆́бо ктомꙋ̀ не бꙋ́ди любопытливъ, ка́кѡ нечести́вїи мꙋ́читисѧ бꙋ́дꙋтъ, но и҆спытꙋ́й, ка́кѡ пра́веднїи спасꙋ́тсѧ, и҆ и҆́хже вѣ́къ, и҆ ра́ди кото́рыхъ вѣ́къ, и҆ когда̀.
14| И҆ ѿвѣща́хъ и҆ реко́хъ:
15| дре́вле глаго́лахъ и҆ нн҃ѣ глаго́лю и҆ после возглаго́лю, ꙗ҆кѡ мно́жае сꙋ́ть, и҆́же поги́бнꙋтъ, не́жели и҆́же спасꙋ́тсѧ, ꙗ҆́коже ѹ҆множа́ютсѧ волны̀ над꙽ ка́плю.
16| И҆ ѿвѣща̀ ко мнѣ̀ и҆ речѐ:
17| какова̀ ни́ва, такова̀ и҆ сѣ́мена, и҆ каковы̀ цвѣ́ти, таковы҄ и҆ пестрѡты̀, и҆ како́въ дѣ́латель, таково̀ и҆ дѣ́ло, како́въ земледѣ́лецъ, таково̀ и҆ земледѣ́лство, поне́же вре́мѧ бѧ́ше вѣ́ка:
18| и҆ нн҃ѣ є҆гда̀ бы́хъ ѹ҆гото́влѧющь темъ, и҆̀же нн҃ѣ сꙋ́ть, пре́жде не́же бы́сть вѣ́къ, въ не́мже бы ѡ҆бита́ли: и҆ никто́же проти́вꙋ речѐ мнѣ̀:
19| Тогда̀ бо всѧ́къ, и҆ нн҃ѣ творе́цъ въ мї́рѣ се́мъ ѹ҆гото́ваннемъ, и҆ въ жа́твѣ неѡ҆скꙋдѣва́ющей, и҆ въ зако́нѣ неизслѣ́димемъ растлѣ́ни сꙋ́ть нра́вы свои́ми:
20| и҆ разсмотри́хъ вѣ́къ, и҆ сѐ, бѧ́ше бѣда́ ра́ди помышле́нїй, ꙗ҆же въ не́мъ прїидо́ша:
21| и҆ ви́дѣхъ, и҆ прости́хъ є҆мꙋ̀ ѕѣлѡ̀, и҆ сохрани́хъ мнѣ̀ ꙗ҆́годꙋ ѿ гро́зда и҆ сажде́нїе ѿ колѣ́на мно́га:
22| да поги́бнетъ ѹ҆́бо мно́жество, є҆́же без꙽ вины̀ рожде́но є҆́сть, и҆ да сохрани́тсѧ ꙗ҆́годица моѧ̀ и҆ насажде́нїе моѐ, є҆́же вели́кимъ трꙋдо́мъ соверши́хъ:
23| ты́ же, а҆́ще и҆ є҆щѐ спꙋ́стиши се́дмь днї́й и҆нѣ́хъ, но да не пости́шисѧ въ ни́хъ,
24| по́йдеши на по́ле цвѣ́тное, и҆дѣ́же до́мъ нѣ́сть со́зданъ, и҆ снесѝ то́кмѡ ѿ цвѣ́тѡвъ полевы́хъ, и҆ мѧса̀ да не вкꙋси́ши, и҆ вїна̀ не пїе́ши, но то́кмѡ цвѣты̀:
25| моли́сѧ вы́шнемꙋ непреста́ннѡ, и҆ прїидꙋ̀ и҆ возглаго́лю съ тобо́ю.
26| И҆ и҆до́хъ, ꙗ҆́коже речѐ мнѣ̀, на по́ле, є҆́же зове́тсѧ а҆рдаѳъ, и҆ сѣдо́хъ та́мѡ въ цвѣ́техъ, и҆ ѿ тра́въ се́лныхъ ꙗ҆до́хъ, и҆ бы́сть ми пи́ща и҆́хъ въ сы́тость.
27| И҆ бы́сть по седми́хъ дне́хъ, и҆ а҆́зъ лежа́хъ на сѣ́нѣ, и҆ се́рдце моѐ па́ки смꙋща́шесѧ, ꙗ҆́коже пре́жде.
28| И҆ ѿверзо́шасѧ ѹ҆ста̀ моѧ̀, и҆ нача́хъ глаго́лати пред꙽ вы́шнимъ и҆ реко́хъ:
29| ѽ, гдⷭи! Тѧ на́мъ показꙋ́ѧй показа́лсѧ є҆сѝ ѻ҆тце́мъ на́шимъ въ пꙋсты́ни непрохо́дней и҆ непло́дней, є҆гда̀ бѧ́хꙋ и҆сходѧ́ще ѿ є҆гѵ́пта,
30| и҆ глаго́лющь ре́клъ є҆сѝ: ты̀, ї҆и҃лю, послꙋ́шай мѧ̀, и҆ сѣ́мѧ ї҆а́кѡвле, вонмѝ словесє́мъ мои҄мъ::
31| сѐ бо, а҆́зъ сѣю̀ зако́нъ мо́й, и҆ сотвори́тъ въ ва́съ пло́дъ, и҆ просла́витесѧ въ не́мъ во вѣ́къ:
32| и҆̀бо ѻ҆тцы́ ва́ши прїе́млюще зако́нъ не сохрани́ша и҆ закѡ́ннаѧ моѧ҄ не соблюдо́ша, и҆ бы́сть пло́дъ зако́на неродѧ́щь: ниже́ бо можа́ше, поне́же тво́й бѣ̀:
33| занѐ, и҆́же прїѧ́ша, погибо́ша не сохранѧ́юще, є҆́же въ ни́хъ сѣ́ѧно бы́сть:
34| и҆ сѐ, ѡ҆бы́чай є҆́сть, да є҆гда̀ прїи́метъ землѧ̀ сѣ́мѧ, и҆лѝ кора́бль мо́ре, и҆лѝ сосꙋ́дъ нѣ́кїй пи́щꙋ и҆лѝ питїѐ: є҆гда̀ бꙋ́детъ повре́ждено то̀, въ не́мже сѣ́ѧно є҆́сть, и҆лѝ то̀, въ не́мже поста́влено є҆́сть,
35| кꙋ́пнѡ и҆ то̀, є҆́же насѣ́ѧно и҆лѝ поста́влено є҆́сть, и҆лѝ ꙗ҆же прїѧ́та сꙋ́ть, и҆стреблѧ́ютсѧ, и҆ воспрїѧ́таѧ ѹ҆жѐ не пребыва́ютъ пред꙽ на́ми: на́мъ же не та́кѡ сотворе́но бы́сть:
36| мы́ бо, и҆́же зако́нъ прїѧ́ли є҆смы̀, согрѣша́юще погибо́хомъ, и҆ се́рдце на́ше, є҆́же воспрїѧ̀ є҆го̀:
37| ꙗ҆кѡ зако́нъ не поги́бе, но пребыва́етъ во свое́мъ трꙋдѣ̀.
38| И҆ є҆гда̀ глаго́лахъ сї҄ѧ въ се́рдцы мое́мъ, воззрѣ́хъ ѻ҆чи́ма мои́ма и҆ ви́дѣхъ женꙋ̀ въ деснѣ́й странѣ̀, и҆ сѐ, сї́ѧ рыда́ше и҆ пла́каше со гла́сомъ вели́кимъ и҆ дꙋше́ю болѧ́ше ѕѣлѡ̀, и҆ ѻ҆дѣѧ́нїе є҆ѧ̀ раздра́но, и҆ пе́пелъ на главѣ̀ є҆ѧ̀.
39| И҆ ѡ҆ста́вихъ помышлє́нїѧ, въ кото́рыхъ бы́хъ мы́слѧ, и҆ ѡ҆брати́хсѧ къ не́й
40| и҆ реко́хъ є҆́й: ѡ҆ че́мъ пла́чеши, и҆ что̀ боли́ши дꙋше́ю;
41| И҆ речѐ ко мнѣ̀: ѡ҆ста́ви мѧ̀, гдⷭи мо́й, да воспла́чꙋ себѣ̀ и҆ приложꙋ̀ болѣ́зни, ꙗ҆кѡ ѕѣлѡ̀ ѡ҆горчи́хсѧ дꙋше́ю и҆ смире́на є҆́смь ѕѣлѡ̀.
42| И҆ реко́хъ є҆́й: что̀ стра́ждеши; Рцы̀ ми. И҆ речѐ ко мнѣ̀:
43| непло́дна бы́хъ а҆́зъ раба̀ твоѧ̀ и҆ не роди́хъ, и҆мѣ́ющи мꙋ́жа лѣ҄тъ три́десѧть:
44| а҆́зъ бо на всѧ́къ ча҄съ и҆ на всѧ́къ де́нь, и҆ лѣ҄тъ си́хъ три́десѧть молю́сѧ вы́шнемꙋ де́нь и҆ но́щь:
45| и҆ бы́сть, по три́десѧтихъ лѣ́тѣхъ ѹ҆слы́ша мѧ бг҃ъ рабꙋ̀ твою̀, и҆ ви́дѣ смире́нїе моѐ, и҆ внѧ́тъ ско́рбенїю моемꙋ̀, и҆ дадѐ мнѣ̀ сы́на: и҆ ѹ҆блажи́хсѧ ѡ҆ не́мъ ѕѣлѡ̀ а҆́зъ и҆ мꙋ́жъ мо́й и҆ всѝ гра́ждане моѝ, и҆ почтихомъ ѕѣлѡ̀ всеси́льнаго:
46| и҆ вскорми́хъ є҆го̀ съ трꙋдо́мъ вели́кимъ:
47| и҆ бы́сть, є҆гда̀ возрастѐ и҆ прїи́де поѧ́ти женꙋ̀, сотвори́хъ де́нь пи́рный. 
#10
1| И҆ бы́сть, є҆гда̀ вни́де сн҃ъ мо́й въ черто́гъ сво́й, падѐ и҆ ѹ҆́мре:
2| и҆ преврати́хомъ всѧ҄ свѣ҄тлаѧ, и҆ воста́ша всѝ гра́ждане моѝ во ѹ҆тѣше́нїе моѐ, и҆ почи́хъ да́же до дрꙋга́гѡ днѐ до но́щи:
3| и҆ бы́сть, є҆гда̀ всѝ почива́хꙋ, да мѧ ѹ҆тѣ́шатъ, да поко́юсѧ: и҆ воста́хъ но́щїю, и҆ бѣжа́хъ, и҆ прїидо́хъ, ꙗ҆́коже ви́диши, на сї́е по́ле,
4| и҆ помышлѧ́ю ѹ҆жѐ не возврати́тисѧ во гра́дъ, но здѣ̀ пребыва́ти, и҆ не ꙗ҆́сти, нижѐ пи́ти, но безпреста́ни рыда́ти и҆ пости́тисѧ до́ндеже ѹ҆мрꙋ̀.
5| И҆ ѡ҆ста́вихъ словеса̀, въ ни́хже бѣ́хъ, и҆ ѿвѣща́хъ съ ꙗ҆́ростїю къ не́й и҆ реко́хъ:
6| бꙋ́ѧ па́че всѣ́хъ же́нъ, не ви́диши ли пла́ча на́шегѡ и҆ ꙗ҆же на́мъ слꙋчи́шасѧ;
7| Ꙗ́҆кѡ сїѡ́нъ ма́ти на́ша всѧ́кою ско́рбїю скорби́тъ и҆ смире́нїемъ смире́на є҆́сть и҆ пла́четъ вельмѝ:
8| и҆ нн҃ѣ поне́же всѝ рыда́емъ и҆ ско́рбни є҆смы̀, ꙗ҆кѡ всѝ приско́рбни є҆смы̀, ты́ же скорби́ши ѡ҆ є҆ди́нѣмъ сы́не:
9| вопросѝ бо землѝ, и҆ рече́тъ тебѣ̀, ꙗ҆кѡ сї́ѧ є҆́сть, є҆́йже подоба́етъ рыда́ти падє́нїѧ толи́кихъ на не́й ражда́ющихсѧ:
10| и҆ ѿ неѧ̀ ѿ нача́ла всѝ рожде́ни, и҆нї́и же прїидꙋ́тъ, и҆ сѐ, є҆два̀ не всѝ въ поги́бель ѿхо́дѧтъ, и҆ и҆стребле́нїе быва́етъ мно́жествꙋ и҆́хъ:
11| и҆ кто̀ ѹ҆̀бо и҆́мать рыда́ти па́че сеѧ̀, ꙗ҆же то́ль ве́лїе мно́жество погꙋби́ла, не́жели ты̀, ꙗ҆же ѡ҆ є҆ди́нѣмъ болѣ́знꙋеши;
12| А҆́ще же рече́ши мнѣ̀: ꙗ҆кѡ нѣ́сть пла́чь мо́й подо́бенъ землѝ, поне́же пло́дъ чре́ва моегѡ̀ погꙋби́хъ, є҆го́же въ печа́лехъ породи́хъ и҆ съ болѣ́знїю роди́хъ,
13| землѧ̀ же по пꙋтѝ землѝ, ѿи́де же въ не́й мно́жество настоѧ́щее, ꙗ҆́коже слꙋчи́сѧ:
14| и҆ а҆́зъ тебѣ̀ рекꙋ̀: ꙗ҆́коже ты̀ съ трꙋдо́мъ родила̀ є҆сѝ, та́кѡ и҆ землѧ̀ да́етъ пло́дъ сво́й человѣ́кꙋ ѿ нача́ла є҆мꙋ̀, и҆́же сотвори́лъ ю҆̀:
15| нн҃ѣ ѹ҆̀бо воздержѝ сама̀ ѹ҆ себє̀ болѣ́знь твою̀ и҆ крѣ́пко носѝ ꙗ҆же тебѐ слꙋчи́шасѧ паде́нїѧ:
16| а҆́ще бо ѡ҆правди́ши предѣ́лъ бж҃ий и҆ совѣ́тъ є҆гѡ̀, прїи́меши во вре́мѧ и҆ въ таковы́хъ похвали́шисѧ:
17| вни́ди ѹ҆бо во гра́дъ къ мꙋ́жꙋ твоемꙋ̀.
18| И҆ речѐ ко мнѣ̀: не сотворю̀, ни вни́дꙋ во гра́дъ, но здѣ̀ ѹ҆мрꙋ̀.
19| И҆ приложи́хъ є҆щѐ глаго́лати къ не́й и҆ реко́хъ:
20| не творѝ сегѡ̀ словесѐ, но соизво́ли совѣ́тꙋ моемꙋ̀: коли́кѡ бо паде́нїе сїѡ́нꙋ; Ѹ҆тѣ́шисѧ ра́ди болѣ́зни ї҆ерⷭли́ма:
21| ви́диши бо, ꙗ҆кѡ ѡ҆свѧще́нїе на́ше ѡ҆пꙋстѣ̀, и҆ ѻ҆лта́рь на́шъ сотре́нъ є҆́сть, и҆ це́рковь на́ша разоре́на є҆́сть,
22| и҆ ѱалти́рь на́шъ смире́нъ є҆́сть, и҆ пѣ́снь ѹ҆молчѐ, и҆ ра́дость на́ша разрꙋше́на є҆́сть, и҆ свѣ́тъ свѣти́лника на́шегѡ ѹ҆гаше́нъ є҆́сть, и҆ кївѡ́тъ завѣ́та на́шегѡ расхище́нъ є҆́сть, и҆ свѧта҄ѧ на҄ша ѡ҆сквернє́на сꙋ́ть, и҆ и҆́мѧ, є҆́же воззва́но є҆́сть над꙽ на́ми, є҆два̀ не ѡ҆скверне́но є҆́сть, и҆ ча҄да на҄ша ѹ҆коре́нїе претерпѣ́ша, и҆ свѧще́нницы на́ши сожже́ни сꙋ́ть, и҆ леѵї́ти на́ши въ плѣне́нїе ѿидо́ша, и҆ дѣви҄цы на҄ша ѡ҆скверне́ны сꙋ́ть, и҆ жєны̀ на҄ша наси́лїе пострада́ша, и҆ пра́веднїи на́ши восхище́ни сꙋ́ть, и҆ ѻ҆́троцы на́ши и҆зги́бнꙋша, и҆ ю҆́нѡши на́ши слꙋжи́ша, и҆ крѣ́пцыи на́ши и҆знемого́ша:
23| а҆ сї́е всѣ́хъ па́че зна́менїе сїѡ́нꙋ, ꙗ҆кѡ и҆спадѐ ѿ славы̀ своеѧ̀, и҆̀бо и҆ пре́данъ є҆́сть въ рꙋ́ки ненави́дѧщихъ ны̀:
24| ты́ ѹ҆бо ѿтрѧсѝ твою̀ печа́ль мно́гꙋю и҆ ѿложѝ ѿ себє̀ мно́жество болѣ́зней, да тѧ̀ поми́лꙋетъ крѣ́пкїй, и҆ поко́й сотвори́тъ тебѣ̀ вы́шнїй, ѹ҆покое́нїе трꙋдѡ́въ.
25| И҆ бы́сть є҆гда̀ глаго́лахъ къ не́й, лицѐ є҆ѧ̀ возсїѧ̀ внеза́пꙋ и҆ зра́къ, блиста́ше видѣ́нїе є҆ѧ̀, ꙗ҆кѡ бы́хъ ѹ҆́жасѣнъ ѕѣлѡ̀ ѿ неѧ̀ и҆ помышлѧ́хъ, что̀ є҆́сть сї́е.
26| И҆ сѐ, внеза́пꙋ и҆спꙋстѝ шꙋ́мъ гла́са вели́кїй, стра́ха по́лный, ꙗ҆кѡ поколеба́тисѧ землѝ ѿ шꙋ́ма жены̀.
27| И҆ ви́дѣхъ, и҆ сѐ, ктомꙋ̀ жена̀ не ꙗ҆влѧ́шесѧ мнѣ̀, но гра́дъ созида́шесѧ, и҆ мѣ́сто пока́зовашесѧ ѿ ѡ҆снова́нїй вели́кихъ: и҆ ѹ҆страши́хсѧ и҆ возопи́хъ гла́сомъ вели́кимъ
28| и҆ реко́хъ: гдѣ̀ є҆́сть ѹ҆рїи́лъ а҆́гг҃лъ, и҆́же ѿ нача́ла прїи́де ко мнѣ̀; Поне́же то́й мѧ̀ сотворѝ прїити́ во мно́жествѣ ѹ҆́жаса ѹ҆ма̀ сегѡ̀, и҆ бы́сть коне́цъ мо́й въ растлѣ́нїе, и҆ моли́тва моѧ̀ въ поноше́нїе.
29| И҆ є҆гда̀ бы́хъ глаго́лющь а҆́зъ сї́ѧ, сѐ, прїи́де ко мнѣ̀ и҆ видѣ̀ мѧ̀:
30| и҆ сѐ, бы́хъ лежа́щь ꙗ҆кѡ ме́ртвъ, и҆ ра́зꙋмъ мо́й ѿчꙋжде́нъ бы́сть: и҆ ѹ҆держа̀ десни́цꙋ мою̀, и҆ ѹ҆крѣпѝ мѧ̀, и҆ поста́ви мѧ на но́зѣ моѝ, и҆ рече́ мѝ:
31| что̀ тебѣ̀ є҆́сть; И҆ вскꙋ́ю смꙋще́нъ є҆́сть ра́зꙋмъ тво́й и҆ чꙋ́вства се́рдца твоегѡ̀; И҆ вскꙋ́ю смꙋща́ешисѧ; И҆ реко́хъ: ꙗ҆̀кѡ ѡ҆ста́вилъ мѧ є҆сѝ, ѹ҆ви́дѣлъ
32| и҆ а҆́зъ ѹ҆́бо сотвори́хъ по словесе́мъ твои́мъ, и҆ и҆зыдо́хъ на по́ле, и҆ сѐ, ви́дѣхъ и҆ ви́ждꙋ, ꙗ҆кѡ не могꙋ̀ провѣща́ти.
33| И҆ речѐ ко мнѣ̀: станѝ ꙗ҆кѡ мꙋ́жъ, и҆ возвѣщꙋ́ тѝ. И҆ реко́хъ:
34| глаго́ли, гдⷭи мо́й, ты̀ ко мнѣ̀ и҆ не ѡ҆ста́ви мѧ̀, ꙗ҆кѡ да не всꙋ́е ѹ҆мрꙋ̀,
35| ꙗ҆кѡ ви́дѣхъ, ꙗ҆же не вѣ́дѧхъ, и҆ слы́шꙋ, ꙗ҆же не вѣ́мъ: и҆лѝ чꙋ́вство моѐ лже́тъ, и҆ дꙋша̀ моѧ̀ мечта́нїе ви́дитъ;
36| Нн҃ѣ ѹ҆̀бо молю̀ тѧ̀, да ска́жеши рабꙋ̀ твоемꙋ̀ ѡ҆ ѹ҆́жасѣ семъ.
37| И҆ ѿвѣща̀ ко мнѣ̀ и҆ речѐ:
38| слы́ши мѧ̀, и҆ наꙋчꙋ̀ тѧ̀, и҆ рекꙋ̀ тебѣ̀ ѡ҆ ко́ихъ бои́шисѧ, ꙗ҆̀кѡ вы́шнїй ѿкры̀ тебѣ̀ та҄йны мнѡ́ги,
39| ви́дѣ пра́въ пꙋ́ть тво́й, ꙗ҆кѡ безпреста́ни скорби́ши ѡ҆ лю́дехъ твои́хъ и҆ ѕѣлѡ̀ рыда́еши сїѡ́на ради.
40| Се́й ѹ҆̀бо ра́зꙋмъ видѣ́нїѧ, є҆́же тебѣ̀ ꙗ҆ви́сѧ ма́лѡ пре́жде:
41| ю҆́же ви́дѣлъ є҆сѝ рыда́ющꙋю, нача́лъ є҆сѝ ѹ҆тѣ́шати ю҆̀,
42| нн҃ѣ же ѹ҆жѐ ли́ца же́нска не ви́диши, но ꙗ҆ви́сѧ тебѣ̀ гра́дъ созида́емый,
43| и҆ ꙗ҆кѡ возвѣща́ше тебѣ̀ ѡ҆ паде́нїи сы́на своегѡ̀, сї́е є҆́сть решенїе:
44| сї́ѧ жена̀, ю҆́же ви́дѣлъ є҆сѝ, сї́ѧ є҆́сть сїѡ́нъ: и҆ поне́же речѐ тебѣ̀, ю҆́же и҆ нн҃ѣ ѹ҆́зриши ꙗ҆кѡ гра́дъ со́зданъ,
45| и҆ ꙗ҆кѡ речѐ тебѣ̀, ꙗ҆кѡ безплѡ́дна бѧ́ше лѣ҄тъ три́десѧть: си́рѣчь, за є҆́же бѧ́хꙋ лѣ҄тъ три́десѧть, є҆гда̀ не бы́сть въ не́мъ є҆щѐ же́ртва приноше́на:
46| и҆ бы́сть по лѣ́тѣхъ три́десѧтихъ, созда̀ соломѡ́нъ гра́дъ и҆ принесѐ приношє́нїѧ тогда̀, є҆гда̀ родѝ непло́ды сы́на.
47| А҆ є҆́же речѐ тебѣ̀, ꙗ҆кѡ воспита̀ є҆гѡ̀ съ трꙋдо́мъ, сї́е бѧ́ше ѡ҆бита́нїе во ї҆ерⷭли́ме.
48| А҆ є҆́же речѐ тебѣ̀, ꙗ҆кѡ сы́нъ мо́й грѧды́й въ сво́й черто́гъ ме́ртвъ бы́сть, и҆ слꙋчи́сѧ є҆мꙋ̀ паде́нїе, то̀ бѧ́ше, є҆́же сотворе́но є҆́сть паде́нїе ї҆ерⷭли́мꙋ.
49| И҆ сѐ, ви́дѣлъ є҆сѝ подо́бїе є҆ѧ̀, и҆ ꙗ҆кѡ сы́на рыда́ше, нача́лъ є҆сѝ ѹ҆тѣ́шати ю҆̀. И҆ ѡ҆ си́хъ, ꙗ҆же слꙋчи́шасѧ, сї҄ѧ подоба́ше тебѣ̀ ѿкры́ти.
50| И҆ нн҃ѣ ви́дитъ вы́шнїй, ꙗ҆кѡ дꙋше́ю приско́рбенъ є҆сѝ и҆ ꙗ҆̀кѡ всемъ се́рдцемъ терпи́ши ѡ҆ не́мъ, ꙗ҆вѝ тебѣ̀ свѣ́тлость сла́вы є҆гѡ̀ и҆ красотꙋ̀ лѣ́поты є҆гѡ̀.
51| Сего̀ бо ра́ди реко́хъ тебѣ̀, да живе́ши въ по́ли, и҆дѣ́же нѣ́сть до́мъ со́зданъ.
52| Вѣ́дѧхъ бо а҆́зъ, ꙗ҆кѡ вы́шнїй начина́ше тебѣ̀ пока́зовати сї҄ѧ:
53| сего̀ ра́ди реко́хъ тебѣ̀, да прїи́деши на ни́вꙋ, и҆дѣ́же нѣ́сть ѡ҆снова́нїѧ зда́нїю:
54| нижѐ бо можа́ше дѣ́ло зда҄нїѧ человѣ́ческагѡ содержа́тисѧ на мѣ́стѣ, и҆дѣ́же начина́ше вы́шнѧго гра́дъ пока́зоватисѧ.
55| Ты́ ѹ҆́бо не бо́йсѧ, нижѐ да ѹ҆страши́тсѧ се́рдце твоѐ, но вни́ди и҆ ви́ждь свѣ́тлость и҆ вели́чество созида́нїѧ, коли́кѡ возмо́жно є҆́сть тебѣ̀ видѣ́нїемъ ѻ҆че́съ (ви́дѣти).
56| И҆ по си́хъ ѹ҆слы́шиши, коли́ко прїе́млетъ слы́шанїе ѹ҆ше́съ твои́хъ слы́шати.
57| Ты̀ бо блаже́нъ є҆сѝ па́че мно́гихъ и҆ зва́нъ є҆сѝ пред꙽ вы́шнѧгѡ ꙗ҆кѡ не мно́зи.
58| Въ но́щи же, ꙗ҆же заꙋ́тра бꙋ́детъ, пребꙋ́ди здѣ̀,
59| и҆ пока́жетъ тебѣ̀ вы́шнїй ѡ҆́наѧ видѣ́нїѧ вы́шшихъ, ꙗ҆же сотвори́тъ вы́шнїй ѡ҆бита́ющимъ на землѝ въ послѣ҄днїѧ дни҄.
60| И҆ спа́хъ тꙋ̀ но́щь и҆ дрꙋгꙋ́ю, ꙗ҆́коже речѐ мнѣ̀. 
#11
1| И҆ ви́дѣхъ сонъ, и҆ сѐ, восхожда́ше ѿ мо́рѧ ѻ҆ре́лъ, є҆мꙋ́же бѧ́хꙋ двана́десѧть кри́лъ перна́тыхъ и҆ главы̀ трѝ.
2| И҆ ви́дѣхъ, и҆ сѐ, простира́ше крилѣ̀ своѝ по все́й землѝ, и҆ всѝ вѣ́три небе́снїи надыхахꙋ въ негѡ̀ и҆ собира́хꙋсѧ.
3| И҆ ви́дѣхъ, и҆ ѿ пе́рїѧ є҆гѡ̀ ражда́хꙋсѧ сопроти҄внаѧ пє́рїѧ, и҆ та҄ѧ творѧ́хꙋсѧ въ перїйцахъ дро́бныхъ и҆ ма́лыхъ:
4| и҆̀бо главы̀ є҆гѡ̀ бѧ́хꙋ поко́йны, и҆ сре́днѧѧ глава́ бѣ̀ бо́лши и҆нѣ́хъ гла́въ, но та̀ покоѧшесѧ съ ни́ми.
5| И҆ ви́дѣхъ, и҆ сѐ, ѻ҆ре́лъ летѧ́ще кри́лами свои́ми и҆ воцари́сѧ на землѝ и҆ над꙽ живꙋ́щими на не́й.
6| И҆ ви́дѣхъ, ꙗ҆кѡ повино́вена бѧ́хꙋ є҆мꙋ̀ всѧ҄ поднебе́снаѧ, и҆ никто́же є҆мꙋ̀ противлѧ́шесѧ ни є҆ди́нъ ѿ тва́ри, ꙗ҆же є҆́сть на землѝ.
7| И҆ ви́дѣхъ, и҆ сѐ, воста̀ ѻ҆ре́лъ на нѡ́гти своѧ҄ и҆ и҆спꙋстѝ гла́съ пе́рїемъ свои́мъ, глаго́лѧ:
8| не бди́те всѝ вкꙋ́пѣ, спи́те є҆ди́нъ кї́йждо въ мѣ́стѣ свое́мъ и҆ по вре́мени бди́те,
9| главы̀ же на послѣ́докъ да сохранѧ́тсѧ.
10| И҆ ви́дѣхъ, и҆ сѐ, гла́съ не и҆схожда́ше ѿ гла́въ є҆гѡ̀, но ѿ среды̀ тѣ́ла є҆гѡ̀.
11| И҆ и҆счи́слихъ проти́внаѧ пе́рїѧ є҆гѡ̀, и҆ сѐ, си́хъ бѧ́ше ѻ҆́смь.
12| И҆ ви́дѣхъ, и҆ сѐ, ѡ҆ деснꙋ́ю странꙋ̀ воста̀ є҆ди́но перо и҆ воцари́сѧ над꙽ все́ю земле́ю.
13| И҆ бы́сть, є҆гда̀ ца́рствоваше, прїи́де є҆мꙋ̀ коне́цъ, и҆ не ꙗ҆ви́сѧ мѣ́сто є҆гѡ̀, и҆ и҆́но воста̀ и҆ ца́рствоваше: то́е мно́гѡ держа̀ вре́мѧ.
14| И҆ бы́сть, є҆гда̀ ца́рствоваше, и҆ грѧдѧ́ше коне́цъ є҆гѡ̀, да не ꙗ҆ви́тсѧ ꙗ҆́коже пре́жднее,
15| и҆ сѐ, гла́съ и҆спꙋще́нъ бы́сть томꙋ̀, глаго́лѧ:
16| слы́ши ты̀, є҆́же толи́кѡ вре́мѧ держа́ло є҆сѝ зе́млю, сї҄ѧ возвѣща́ю тебѐ, пре́жде не́же на́чнеши не ꙗ҆влѧ́тисѧ:
17| никто́же послѣдѝ тебє̀ ѡ҆держи́тъ вре́мѧ твоѐ, но нѝ по́лъ є҆го̀.
18| И҆ воздви́жесѧ тре́тїе и҆ ѡ҆держа̀ нача́лство, ꙗ҆́коже и҆ прє́жднѧѧ, и҆ не ꙗ҆ви́сѧ и҆ то́е.
19| И҆ та́кѡ слꙋча́шесѧ всемъ и҆ны҄мъ, коемꙋ́ждо ѡ҆со́бнѡ нача́лство содержа́ти и҆ па́ки никогда̀ ꙗ҆ви́тисѧ.
20| И҆ ви́дѣхъ, и҆ сѐ, во вре́мѧ послѣ́дствꙋющее пе́рїе воздвиза́хꙋсѧ ѡ҆ деснꙋ́ю странꙋ̀, да ѡ҆держа́тъ и҆ тї́и нача́лство, и҆ ѿ тѣ́хъ бы́ша, и҆́же содержа́хꙋ, но ѻ҆ба́че а҆́бїе не ꙗ҆влѧ́хꙋсѧ:
21| и҆̀бо и҆ нѣ́цыи ѿ ни́хъ воздвиза́хꙋсѧ, но не содержа́хꙋ нача́лства.
22| И҆ ви́дѣхъ по си́хъ, и҆ сѐ, не ꙗ҆ви́шисѧ двана́десѧть пе́рїй и҆ два̀ пе́рїйца.
23| И҆ ничто́же бѧ́ше ѻ҆стало въ тѣ́лѣ ѻ҆рлѝ, то́кмѡ двѣ̀ главы̀ покоѧщїѧсѧ и҆ ше́сть перїйцъ.
24| И҆ ви́дѣхъ, и҆ сѐ, шести́мъ пе́рїйцамъ раздѣлє́на сꙋ́ть два̀ и҆ пребы́ста под꙽ главо́ю, ꙗ҆же є҆́сть на деснѣ́й странѣ̀, и҆̀бо четы́ри пребы́ша въ мѣ́стѣ свое́мъ.
25| И҆ ви́дѣхъ, и҆ сѐ, подкрилїѧ мы́шлѧхꙋ себѐ воздви́гнꙋти и҆ ѡ҆держа́ти нача́лство.
26| И҆ ви́дѣхъ, и҆ сѐ, є҆ди́но воздви́жено є҆́сть, но а҆́бїе не ꙗ҆ви́сѧ,
27| и҆ втора́ѧ скорее, не́же прє́жнѧѧ, не ꙗ҆ви́шисѧ.
28| И҆ ви́дѣхъ, и҆ сѐ, два̀, ꙗ҆же ѡ҆ста́стасѧ въ себє̀ са́ми, помышлѧ́ста и҆ та҄ѧ ца́рствовати.
29| И҆ въ то́мъ є҆гда̀ помышлѧ́ста, и҆ сѐ, є҆ди́на ѿ покоѧщихсѧ гла́въ, ꙗ҆же бѧ́ше сре́днѧѧ, возбꙋжда́шесѧ: сї́ѧ бо бѧ́ше ѿ двꙋ̀ главꙋ̀ бѡ́лшаѧ.
30| И҆ ви́дѣхъ, ꙗ҆кѡ соеди́нены сꙋ́ть двѣ̀ главы̀ съ собо́ю,
31| и҆ сѐ, ѡ҆браще́на є҆́сть глава̀ съ тѣ́ми, ꙗ҆же съ не́ю бѧ́хꙋ, и҆ снеде два̀ подкрылѧта, ꙗ҆же помышлѧ́ста ца́рствовати.
32| Сї́ѧ же глава̀ ѹ҆страшѝ всю̀ зе́млю и҆ ѡ҆блада́ше на не́й тѣ́ми, и҆́же ѡ҆бита́ютъ на землѝ, съ трꙋ́дностїю мно́гою, и҆ вла́сть ѡ҆бдержа̀ над꙽ крꙋго́мъ земны́мъ па́че всѣ́хъ кри́лъ, ꙗ҆же бы́ша.
33| И҆ ви́дѣхъ по си́хъ, и҆ сѐ, сре́днѧѧ глава̀ внеза́пꙋ не ꙗ҆ви́сѧ, и҆ сї́ѧ ꙗ҆́коже крилѣ̀.
34| Ѻ҆стастесѧ же двѣ̀ главы̀, ꙗ҆же и҆ те та́кожде ца́рствовастесте на землѝ и҆ над꙽ ѡ҆бита́ющими на не́й.
35| И҆ ви́дѣхъ. И҆ сѐ, пожрѐ глава̀, сꙋ́щаѧ ѡ҆ деснꙋ́ю странꙋ̀, ѻ҆́нꙋю, ꙗ҆же ѡ҆ шꙋ́юю.
36| И҆ слы́шахъ гла́съ глаго́лющь мѝ: зрѝ проти́вꙋ тебѐ и҆ разсмотрѧ́й є҆́же ви́диши.
37| И҆ ви́дѣхъ, и҆ сѐ, ꙗ҆́коже ле́въ разгнѣ́ванъ ѿ лѣ́са рыка́ющь, и҆ ви́дѣхъ, ꙗ҆кѡ и҆спꙋста́ше гла́съ человѣ́ческїи ко ѻ҆рлꙋ̀, и҆ речѐ глаго́лѧ:
38| слы́ши ты̀, и҆ возглаго́лю тебѣ̀, и҆ рече́тъ вы́шнїй тебѣ̀:
39| не ты̀ ли є҆сѝ, и҆́же ѻ҆сталсѧ ѿ четы́рехъ живо́тныхъ, ꙗ҆же сотвори́хъ ца́рствовати въ вѣ́цѣ мое́мъ, и҆ да чрез꙽ ни́хъ прїи́детъ коне́цъ вѣ́ка и҆̀хъ;
40| И҆ четве́ртый грѧды́й побѣдѝ всѧ̀ живо́тнаѧ, ꙗ҆же преидо́ша, и҆ вла́стїю ѡ҆держа̀ вѣ́къ со тре́петомъ мнѡ́гимъ и҆ всю̀ вселе́ннꙋю съ трꙋ́дностїю лю́тою, и҆ ѡ҆бита́ше толи́кѡ вре́менъ на крꙋ́зѣ земнѣ́мъ съ ле́стїю:
41| и҆ сꙋди́лъ є҆сѝ зе́млю не со и҆́стиною,
42| сокрꙋши́лъ бо є҆сѝ кро́ткихъ и҆ повреди́лъ є҆сѝ миролюбивыхъ, и҆ возлюби́лъ ло́жныхъ, и҆ разори́лъ є҆сѝ жили҄ща и҆̀хъ, и҆̀же пло́дъ творѧ́хꙋ, и҆ смири́лъ є҆сѝ стѣны̀ и҆́хъ, и҆́же тебє̀ не повреди́ша:
43| и҆ взы́де ѹ҆коре́нїе твоѐ къ вы́шнемꙋ и҆ горды́нѧ твоѧ҄ ко крѣ́пкомꙋ,
44| и҆ ѹ҆зре вы́шнїй гордаѧ времена̀, и҆ сѐ, сконча́на сꙋ́ть, и҆ беззако́нїѧ є҆гѡ̀ и҆спо́лнишасѧ:
45| сего̀ ра́ди не ꙗ҆влѧ́йсѧ ты̀, ѻ҆́рле, и҆ крилѣ҄ твоѝ гро́зныѧ и҆ пе́рїйца твоѧ҄ стропти҄ваѧ, и҆ главы̀ твоѧ҄ лꙋка҄выѧ, и҆ нѡ́гти твоѝ злейшїи, и҆ всѐ тѣ́ло твоѐ сꙋ́етное,
46| ꙗ҆кѡ да прохлади́тсѧ всѧ̀ землѧ̀ и҆ ѡ҆брати́тсѧ свобо́дна ѿ твоеѧ̀ си́лы, и҆ ѹ҆пова́етъ на сꙋ́дъ и҆ млⷭрдїе тогѡ̀, и҆́же сотворѝ ю҆̀. 
#12
1| И҆ бы́сть, є҆гда̀ глаго́лаше ле́въ словеса̀ сї҄ѧ ко ѻ҆рлꙋ̀, и҆ ви́дѣхъ:
2| и҆ сѐ, ꙗ҆же ѡ҆ста̀ глава̀, и҆ не ꙗ҆ви́шисѧ четы́ри крила̀ ѡ҆́наѧ, ꙗ҆же къ немꙋ̀ преидо́ша и҆ воздвиго́шасѧ да ца́рствꙋютъ, и҆ бѧ́ше ца́рство и҆́хъ скꙋ́дно и҆ молвы̀ по́лно.
3| И҆ ви́дѣхъ, и҆ сѐ, та̀ не ꙗ҆влѧ́хꙋсѧ, и҆ всѐ тѣ́ло ѻ҆́рлее возжига́шесѧ, и҆ ѹ҆страши́сѧ землѧ̀ ѕѣлѡ̀, и҆ а҆́зъ ѿ молвы̀ и҆ ѹ҆́жаса ѹ҆ма̀ и҆ ѿ вели́ка стра́ха воспрѧнꙋ́хъ и҆ рѣ́хъ дꙋ́хꙋ моемꙋ̀:
4| сѐ, ты̀ по́далъ є҆сѝ мнѣ̀ то̀ въ то́мъ, ꙗ҆кѡ и҆спытꙋ́еши пꙋтѝ вы́шнѧгѡ:
5| сѐ, є҆щѐ ѹ҆трꙋжде́нъ є҆́смь дꙋше́ю и҆ дꙋ́хомъ мои́мъ: и҆знемого́хъ ѕѣлѡ̀, и҆ нижѐ ма́лаѧ є҆́сть во мнѣ̀ си́ла ѿ мно́жества боѧ́зни, є҆́юже ѹ҆страши́хсѧ но́щи сеѧ̀:
6| нн҃ѣ ѹ҆́бо помолю́сѧ вы́шнемꙋ, да мѧ́ ѹ҆крѣпи́тъ да́же до ко́нца.
7| И҆ реко́хъ: влⷣко гдⷭи, а҆́ще ѡ҆брѣто́хъ благода́ть пред꙽ ѻ҆чи́ма твои́ма, и҆ а҆́ще ѡ҆правда́нъ є҆́смь пред꙽ тобо́ю па́че мно́гихъ, и҆ а҆́ще и҆́стиннѡ взы́де моле́нїе мое́ пред꙽ лице́мъ твои́мъ,
8| ѹ҆крѣпи́ мѧ и҆ ꙗ҆вѝ мнѣ̀ рабꙋ̀ твоемꙋ̀ толкованїе и҆ раздѣле́нїе видѣ́нїѧ гро́знаго сего̀, да соверше́ннее ѹ҆тѣ́шиши дꙋ́шꙋ мою̀:
9| досто́йна бо менѣ̀ и҆мѣ́лъ є҆сѝ показа́ти мнѣ̀ времена̀ послѣ́днѧѧ. И҆ речѐ ко мнѣ̀:
10| сї́е є҆́сть толкованїе видѣ́нїѧ сегѡ̀:
11| ѻ҆рла̀ є҆го́же ви́дѣлъ є҆сѝ восходѧ́ща ѿ мо́рѧ, то̀ є҆́сть ца́рство, є҆́же ви́дѣно бы́сть въ видѣ́нїи данїи́ла бра́та твоегѡ̀,
12| но нѣ́сть є҆мꙋ̀ протолко́вано, ꙗ҆же а҆́зъ нн҃ѣ тебѣ̀ протолкꙋ́ю.
13| Сѐ, днї́е грѧдꙋ́тъ, и҆ воста́нетъ ца́рство на землѝ, и҆ бꙋ́детъ боѧ́знь вѧ҄щшаѧ всѣ҄мъ ца́рствомъ, ꙗ҆же бы́ша пре́жде є҆гѡ̀:
14| ца́рствовати же бꙋ́дꙋтъ на не́й ца́рїе двана́десѧть, є҆ди́нъ по є҆ди́номꙋ,
15| и҆̀бо вторы́й на́чнетъ ца́рствовати, и҆ то́й ѡ҆держи́тъ вѧ́щшее вре́мѧ па́че двана́десѧти:
16| сї́е є҆́сть толкованїе двана́десѧти кри́лъ, ꙗ҆же ви́дѣлъ є҆сѝ.
17| И҆ є҆го́же слы́шалъ є҆сѝ гла́съ, и҆́же глаго́лаше, не ѿ гла́въ є҆гѡ̀ и҆сходѧ́щь, но ѿ среди́ны тѣ́ла є҆гѡ̀,
18| сї́е є҆́сть толкованїе: ꙗ҆кѡ после вре́мене ца́рства тогѡ̀ родѧ́тсѧ рве́нїѧ не ма́ла, и҆ бѣ́дствовати и҆́мать, ꙗ҆кѡ да па́детъ, и҆ не па́детъ тогда̀, но па́ки возста́витсѧ въ своѐ нача́ло:
19| а҆ ꙗ҆же ви́дѣлъ є҆сѝ подкрилецъ ѻ҆́смь прилеплѧ́ющихсѧ кри́ламъ є҆гѡ̀,
20| сї́е є҆́сть толкованїе: воста́нꙋтъ въ то́мъ ѻ҆́смь царе́й, и҆́хже бꙋ́дꙋтъ времена̀ лє́гка и҆ лѣ҄та скѡ́раѧ, и҆ два̀ ѹ҆́бо ѿ ни́хъ поги́бнꙋтъ:
21| приближа́ющꙋсѧ же вре́мени сре́днемꙋ, четы́ри сохранѧ́тсѧ во вре́мѧ, є҆гда̀ на́чнетъ приближа́тисѧ вре́мѧ є҆гѡ̀ да сконча́етсѧ, дво́е же на коне́цъ сохранѧ́тсѧ.
22| А҆ ꙗ҆кѡ ви́дѣлъ є҆сѝ трѝ главы̀ покоѧщїѧсѧ, воздви́гнетъ
23| сїе є҆́сть толкованїе: въ послѣ́днѧѧ є҆гѡ̀ воздви́гнетъ вы́шнїй трѝ ца҄рства и҆ призове́тъ въ нѧ́ мно́гихъ, и҆ поѡблада́ютъ земле́ю:
24| и҆ и҆̀же ѡ҆бита́ютъ на не́й, съ трꙋдо́мъ мно́гимъ на всѣ́хъ, и҆̀же бы́ша пре́жде си́хъ, сего̀ ра́ди тї́и назва́ни сꙋ́ть главы̀ ѻ҆рлѝ:
25| сї́и бо бꙋ́дꙋтъ, и҆́же возоглавѧ́тъ нечє́стїѧ є҆гѡ̀ и҆ и҆̀же соверша́тъ послѣ́днѧѧ є҆гѡ̀.
26| А҆ ꙗ҆кѡ ви́дѣлъ є҆сѝ главꙋ̀ бо́лшꙋю неѧвлѧ́ющꙋюсѧ, сї́е є҆́сть толкованїе є҆ѧ̀ ꙗ҆кѡ є҆ди́нъ ѿ ни́хъ на ѻ҆дрѣ̀ свое́мъ ѹ҆́мретъ, но ѻ҆ба́че съ мꙋче́нїемъ,
27| и҆̀бо два̀, и҆̀же пребꙋ́дꙋтъ, ме́чь и҆́хъ поѧ́стъ:
28| є҆ди́наго бо ме́чь поѧ́стъ сꙋ́щихъ съ ни́мъ, но ѻ҆ба́че и҆ се́й мече́мъ на послѣ́докъ па́детъ.
29| А҆ ꙗ҆же ви́дѣлъ є҆сѝ два̀ подкрилїѧ восходѧ́щаѧ на главꙋ̀, ꙗ҆же є҆́сть ѡ҆ деснꙋ́ю странꙋ̀,
30| сї́е є҆́сть толкованїе: сї́и сꙋ́ть, и҆̀хже соблюдѐ вы́шнїй въ коне́цъ сво́й, то є҆́сть ца́рство скꙋ́дное и҆ скорбе́й по́лно.
31| Ꙗ҆́коже ви́дѣлъ є҆сѝ и҆ льва̀, є҆гѡ́же ви́дѣлъ є҆сѝ ѿ лѣ́са возбꙋди́вшасѧ, рыка́юща и҆ глаго́люща ко ѻ҆рлꙋ̀, и҆ ѡ҆блича́юща є҆го̀ и҆ непра́вды є҆гѡ̀ всѣ́ми словесы̀ є҆гѡ̀, ꙗ҆́коже слы́шалъ є҆сѝ:
32| се́й є҆́сть вѣ́тръ, є҆го́же сохрани́лъ вы́шнїй на коне́цъ на ни́хъ и҆ на нечє́стїѧ и҆̀хъ, и҆ ѡ҆бличи́тъ тѣ́хъ и҆ ѡ҆б꙽ѧви́тъ пред꙽ тѣ́ми пре́лєсти и҆̀хъ,
33| поста́витъ бо и҆́хъ на сꙋдѣ̀ живы́хъ: и҆ бꙋ́детъ, є҆гда̀ ѡ҆бличи́тъ и҆́хъ, Тогда̀ нака́жетъ и҆̀хъ:
34| и҆̀бо ѡ҆ста́нокъ людї́й мои́хъ и҆зба́витъ съ бѣ́дностїю, и҆́же сохране́ни сꙋ́ть на конца́хъ мои́хъ, и҆ ѹ҆блажи́тъ и҆̀хъ, до́ндеже прїи́детъ коне́цъ де́нь сꙋда̀, ѡ҆ не́мже глаго́лахъ тебѣ̀ ѿ нача́ла.
35| Се́й со́нъ, є҆го́же ви́дѣлъ є҆сѝ, и҆ сї҄ѧ сꙋ́ть толкованїѧ.
36| Ты́ ѹ҆́бо є҆ди́нъ досто́инъ бы́лъ є҆сѝ зна́ти та́йнꙋ сїю̀ вы́шнѧгѡ:
37| напиши́ ѹ҆́бо всѧ҄ сї҄ѧ въ кни́гꙋ, ꙗ҆же ви́дѣлъ є҆сѝ, и҆ положѝ ѧ҆̀ въ мѣ́стѣ сохра́нне,
38| и҆ наꙋчи́ши си҄мъ мꙋ҄дрыѧ ѿ людї́й твои́хъ, и҆̀хже се́рдца вѣ́си, ꙗ҆кѡ мо́гꙋтъ прїѧ́ти и҆ храни́ти та҄йны сї҄ѧ:
39| ты́ же є҆щѐ потерпѝ здѣ̀ и҆ны́хъ днї́й се́дмь, да тебє̀ показа́но бꙋ́детъ всѐ, є҆́же и҆зво́литсѧ вы́шнемꙋ показа́ти тебѣ̀. И҆ ѿи́де ѿ менѐ.
40| И҆ бы́сть, є҆гда̀ ѹ҆слы́ша ве́сь наро́дъ, ꙗ҆кѡ проидо́ша се́дмь днї́й, и҆ а҆́зъ не возврати́хсѧ во гра́дъ, и҆ собра́шасѧ всѝ ѿ ме́ншагѡ да́же до бо́лшагѡ, и҆ прїидо́ша ко мнѣ̀ и҆ реко́ша мѝ, глаго́люще:
41| что̀ согрѣши́ли є҆смы̀ тебѣ̀ и҆ что̀ непра́вѡ содѣ́ѧхомъ на тѧ̀, ꙗ҆кѡ ѡ҆ста́влѧѧй на́съ се́лъ є҆сѝ на мѣ́стѣ то́мъ;
42| Ты́ бо на́мъ ѻ҆сталсѧ є҆сѝ є҆ди́нъ ѿ всѣ́хъ людї́й, ꙗ҆́коже гро́здъ ѿ вїногра́да и҆ ꙗ҆кѡ свѣти́лникъ въ мѣ́стѣ мра́чне и҆ ꙗ҆̀кѡ приста́нище и҆ кора́бль спасе́ный ѿ бꙋ́ри:
43| и҆лѝ недово́лна на́мъ сꙋ́ть ѕла҄ѧ, ꙗ҆же приключа́ютсѧ;
44| А҆́ще ѹ҆бо ты̀ на́съ ѡ҆ста́виши, ко́ль лꙋ́чше бы на́мъ бы́ло, а҆́ще бы́хомъ сожже́ни бы́ли и҆ мы̀ съ сожже́нїемъ сїѡ́на;
45| Нижѐ бо мы̀ є҆смы̀ лꙋ́чши тѣ́хъ, и҆̀же та́мѡ ѹ҆мро́ша. И҆ пла́каша гла́сомъ вели́кимъ. И҆ ѻ҆вещахъ къ ни́мъ и҆ реко́хъ:
46| ѹ҆пова́й, ї҆и҃лю, и҆ не ско́рби ты̀, до́ме ї҆а́кѡвль:
47| є҆́сть бо па́мѧть ѡ҆ ва́съ пред꙽ вы́шнимъ, и҆ крѣ́пкїй не забы́ ва́съ въ напа́сти:
48| а҆́зъ бо не ѡ҆ста́вихъ ва́съ, ни ѿидо́хъ ѿ ва́съ, но прїидо́хъ на сї́е мѣ́сто, да помолю́сѧ ѡ҆ разоре́нїи сїѡ́на, да взыщꙋ̀ млⷭрдїе за смире́нїе свѧты́ни ва́шеѧ:
49| и҆ нн҃ѣ и҆ди́те є҆ди́нъ кї́йждо въ до́мъ сво́й, и҆ а҆́зъ прїидꙋ̀ къ ва́мъ по дне́хъ си́хъ.
50| И҆ ѿи́де наро́дъ, ꙗ҆́коже реко́хъ є҆мꙋ̀, во гра́дъ:
51| а҆́зъ же сѣдо́хъ на по́ли се́дмь днї́й, ꙗ҆́коже мѝ повелѣ̀, и҆ ꙗ҆до́хъ то́кмѡ ѿ цвѣ́тѡвъ се́лныхъ, и҆ ѿ тра́въ сотворє́на бы́сть мнѣ̀ пи́ща во дне́хъ тѣ́хъ. 
#13
1| И҆ бы́сть по дне́хъ седмѝ, и҆ ви́дѣхъ со́нъ но́щїю:
2| и҆ сѐ, ѿ мо́рѧ вѣ́тръ востава́ше, да возмꙋти́тъ всѧ҄ волны̀ є҆гѡ̀.
3| И҆ ви́дѣхъ, и҆ сѐ, возмога́ше то́й человѣ́къ съ ты́сѧщьми небе́сными, и҆ а҆́може лицѐ своѐ ѡ҆браща́ше, да воззри́тъ, трепета́хꙋ всѧ̀, ꙗ҆же под꙽ ни́мъ ви́дѧхꙋсѧ,
4| и҆ а҆́може и҆схожда́ше гла́съ ѿ ѹ҆́стъ є҆гѡ̀, возжиза́хꙋсѧ всѝ, и҆́же слы́шахꙋ гла́съ є҆гѡ̀, ꙗ҆́коже поко́итсѧ землѧ̀, є҆гда̀ ѹ҆слы́шитъ ѻ҆́гнь.
5| И҆ ви́дѣхъ по се́мъ, и҆ сѐ, собира́шесѧ мно́жество людї́й, и҆̀хже не бѣ̀ числа̀, ѿ четы́рехъ вѣ́тръ небє́сныхъ, да побѣдѧ́тъ человѣ́ка, и҆́же и҆зы́де ѿ мо́рѧ.
6| И҆ ви́дѣхъ, и҆ сѐ, са́мъ себѐ и҆зваѧ̀ горꙋ̀ вели́кꙋ и҆ возлете на ню̀:
7| а҆́зъ же и҆ска́хъ ви́дѣти странꙋ̀ и҆лѝ мѣ́сто, ѿкꙋ́дꙋ и҆зва́ѧна бы́сть гора̀, и҆ не мого́хъ.
8| И҆ по се́мъ ви́дѣхъ, и҆ сѐ, всѝ, и҆̀же со́брани сꙋ́ть на негѡ̀, да побо́рютъ є҆го̀, боѧ́хꙋсѧ ѕѣлѡ̀, ѻ҆ба́че дерза́хꙋ ра́товати.
9| И҆ сѐ, є҆гда̀ ѹ҆ви́дѣ стремле́нїе мно́жества грѧдꙋ́щаго, не воздви́же рꙋ́ки своеѧ̀, ни ѻ҆рꙋ́жїѧ держа́ше и҆ ни кото́рагѡ ѻ҆рдїѧ бра́ннагѡ, то́кмѡ ꙗ҆́коже ви́дѣхъ:
10| поне́же и҆спꙋсти́ и҆з꙽ ѹ҆́стъ свои́хъ а҆́ки дохнове́нїе ѻ҆гнѧ̀, и҆ ѿ ѹ҆сте́нъ є҆гѡ̀ ꙗ҆кѡ дꙋ́хъ пла́мене, и҆ ѿ ѧ҆зы́ка своегѡ̀ и҆спꙋста́ше и҆́скры и҆ бꙋ́ри, и҆ соедине́на сꙋ́ть всѧ҄ вкꙋ́пѣ сї҄ѧ, дохнове́нїе ѻ҆гнѧ̀ и҆ дꙋ́хъ пла́мене и҆ мно́жество бꙋ́ри:
11| и҆ нападѐ на мно́жество во ѹ҆стремле́нїи, є҆́же ѹ҆гото́вано бы́сть ѡ҆полча́тисѧ, и҆ пожжѐ всѣ́хъ (и҆ и҆скоренѝ), ꙗ҆кѡ а҆́бїе ничто́же ви́дѣно бѧ́ше ѿ безчи́слєнна мно́жества, ра́звѣ то́кмѡ пра́хъ и҆ ды́ма во́нѧ. И҆ ви́дѣхъ и҆ ѹ҆страши́хсѧ.
12| И҆ по си́хъ ви́дѣхъ тогѡ̀ человѣ́ка сходѧ́щагѡ съ го́ры и҆ зовꙋ́ща къ себѣ̀ мно́жество и҆но́е ми́рное:
13| и҆ пристꙋпа́хꙋ къ немꙋ̀ ли́ца человѣ́кѡвъ мно́гихъ, нѣ́кїихъ ра́дꙋющихсѧ и҆ нѣ́кїихъ скорбѧ́щихъ, нѣ́цыи же привѧ́зани, нѣ́цыи приводѧ́ще ѿ тѣ́хъ, и҆́же приноша́хꙋсѧ. И҆ и҆знемого́хъ ѿ мно́жества стра́ха, и҆ возбꙋди́хсѧ и҆ реко́хъ:
14| ты̀ ѿ нача́ла показа́лъ є҆сѝ рабꙋ̀ твоемꙋ̀ чꙋдеса̀ сї҄ѧ, и҆ досто́йна мѧ и҆мѣ́лъ є҆сѝ, да прїи́меши моли́твꙋ мою̀:
15| и҆ нн҃ѣ покажѝ мнѣ̀ є҆щѐ толкованїе сна̀ сегѡ̀,
16| ꙗ҆́коже бо мню̀ въ чꙋ́вствѣ мое́мъ, го́ре и҆̀же ѡ҆ста́влени бꙋ́дꙋтъ во днѝ ты҄ѧ, и҆ наипа́че го́ре си́мъ, и҆́же не сꙋ́ть ѡ҆ста́влени,
17| и҆́же бо не сꙋ́ть ѡ҆ста́влени, ско́рбни бѧ́хꙋ:
18| разꙋмѣ́ю нн҃ѣ, ꙗ҆же сꙋ́ть ѿложе́на на послѣ҄днїѧ дни҄, и҆ ѹ҆срѧ́щꙋтъ и҆хъ, но и҆ тѣ́хъ, и҆́же ѡ҆ста́влени сꙋ́ть:
19| сего̀ бо ра́ди прїидо́ша въ бѣды̀ вели҄кїѧ и҆ въ нꙋ́жды мнѡ́гїѧ, ꙗ҆́коже показꙋ́ютъ сѡ́нїѧ сї҄ѧ:
20| ѻ҆ба́че легча́е є҆́сть бѣ́дствꙋющемꙋ прїитѝ на сї́е, не́же прейтѝ ꙗ҆кѡ ѡ҆́блакꙋ ѿ вѣ́ка и҆ нн҃ѣ ви́дѣти, ꙗ҆же слꙋ́чатсѧ въ послѣ҄днѧѧ времена̀. И҆ ѿвѣша̀ ко мнѣ̀ и҆ речѐ:
21| и҆ видѣ́нїѧ толкованїе рекꙋ̀ тебѣ̀, и҆ ѡ҆ ни́хже глаго́лалъ є҆сѝ, ѿве́рзꙋ тѝ.
22| Поне́же ѡ҆ си́хъ ре́клъ є҆сѝ, и҆́же ѡ҆ста́влени сꙋ́ть, сї́е є҆́сть толкованїе:
23| и҆́же ѿи́метъ бѣдꙋ̀ въ то вре́мѧ, то́й сохрани́сѧ: и҆́же въ бѣдꙋ̀ впадо́ша, сї́и сꙋ́ть, и҆́же и҆мѣ́ютъ дѣла̀ и҆ вѣ́рꙋ къ крѣпча́йшемꙋ:
24| вѣ́ждь ѹ҆̀бо, ꙗ҆кѡ бо́лши ѹ҆блаже́ни сꙋ́ть и҆́же ѡ҆ста́влени, па́че тѣ́хъ, и҆́же ме́ртви сꙋ́ть.
25| Сї́ѧ толкованїѧ видѣ́нїю: ꙗ҆кѡ ви́дѣлъ є҆сѝ мꙋ́жа восходѧ́ща ѿ се́рдца морска́гѡ,
26| то́й є҆́сть, є҆го́же храни́тъ вы́шнїй мнѡ́га времена̀, и҆̀же сами́мъ собо́ю и҆зба́витъ сотворе́нїе своѐ и҆ то́й разсмотри́тъ, и҆́же ѡ҆ста́влени сꙋ́ть.
27| А҆ ꙗ҆кѡ ви́дѣлъ є҆сѝ ѿ ѹ҆́стъ є҆гѡ̀ и҆сходи́ти а҆́ки дꙋ́хъ и҆ ѻ҆́гнь и҆ бꙋ́рю,
28| и҆ ꙗ҆кѡ не держа́ше меча̀ и҆ ни ѻ҆рꙋ́дїѧ бра́ннагѡ, поразѝ бо стремле́нїе є҆гѡ̀ мно́жество, є҆́же прїи́де ра́товати є҆гѡ̀, сї́е є҆́сть толкованїе:
29| сѐ, днї́е грѧдꙋ́тъ, є҆гда̀ на́чнетъ вы́шнїй и҆збавлѧ́ти си́хъ, и҆̀же на землѝ сꙋ́ть,
30| и҆ прїи́детъ ѹ҆́жасъ ѹ҆ма̀ на тѣ́хъ, и҆́же ѡ҆бита́ютъ на землѝ,
31| и҆ и҆нї́и и҆ны́хъ помыслѧ́тъ воева́ти, гра́дъ на гра́дъ и҆ мѣ́сто на мѣ́сто, и҆ ꙗ҆зы́къ на ꙗ҆зы́къ и҆ ца́рство на ца́рство:
32| и҆ бꙋ́детъ, є҆гда̀ бꙋ́дꙋтъ сї́ѧ, и҆ слꙋча́тсѧ зна́мєнїѧ, ꙗ҆̀же пре́жде показа́хъ ти, и҆ тогда̀ ѿкры́етсѧ сн҃ъ мо́й, є҆го́же ви́дѣлъ є҆сѝ ꙗ҆́кѡ мꙋ́жа восходѧ́ща:
33| и҆ бꙋ́детъ, є҆гда̀ ѹ҆слы́шатъ всѝ ꙗ҆зы́цы гла́съ є҆гѡ̀, и҆ ѡ҆ста́витъ є҆ди́нъ кї́йждо во странѣ̀ свое́й бра́нь свою̀, ю҆́же и҆́мꙋтъ дрꙋ́гъ на дрꙋ́га,
34| и҆ собере́тсѧ во є҆ди́но собра́нїе мно́жество безчи́сленно, ꙗ҆кѡ хотѧ́ще прїитѝ и҆ ѡ҆полчи́тисѧ на негѡ̀:
35| то́й же ста́нетъ на верхꙋ̀ го́ры сїѡ́на:
36| сїѡ́нъ же прїи́детъ и҆ ꙗ҆ви́тсѧ всѣ́мъ ѹ҆гото́ванъ и҆ со́зданъ, ꙗ҆́коже ви́дѣлъ є҆сѝ го́рꙋ и҆зва́ѧнꙋ без꙽ рꙋ́къ:
37| то́й же сн҃ъ мо́й ѡ҆бличи́тъ, ꙗ҆же и҆зобретоша ꙗ҆зы́цы, нечє́стїѧ и҆́хъ та̀, ꙗ҆же къ бꙋ́ри прибли́жишасѧ ра́ди лꙋка́выхъ помышле́нїй и҆́хъ и҆ мꙋчє́нїи, и҆́миже начнꙋ́тъ мꙋ́читисѧ,
38| ꙗ҆же подо́бна сꙋ́ть пла́мени: и҆ погꙋби́тъ и҆́хъ без꙽ трꙋ́дности, по зако́нꙋ, и҆́же ѻ҆гню̀ подо́бенъ є҆́сть.
39| А҆ ꙗ҆кѡ ви́дѣлъ є҆сѝ є҆го̀ собира́ющагѡ къ себѐ и҆но́е мно́жество ми́рное:
40| сї́и сꙋ́ть де́сѧть колѣ́нъ, и҆́же плѣне́ни бы́ша ѿ землѝ своеѧ̀ во днѝ ѡ҆сї́и царѧ̀, є҆го́же плѣнѝ салманаса́ръ ца́рь а҆ссѷрї́йскїй и҆ преведѐ и҆́хъ за рекꙋ̀, и҆ преведе́ни сꙋ́ть въ зе́млю и҆́нꙋю,
41| тї́и же себѐ да́ша совѣ́тъ то́й, да ѡ҆ста́вѧтъ мно́жество ꙗ҆зы́кѡвъ, и҆ дабы̀ прошли въ да́льнꙋю странꙋ̀, и҆деже никогда̀ ѡ҆бита́ше ро́дъ человѣ́ческїй,
42| и҆лѝ та́мѡ храни́ти закѡ́ннаѧ своѧ҄, и҆́хже не хранѧ́хꙋ во странѣ̀ свое́й:
43| входами же тѣ́сными рѣ́ки є҆ѵфра́та внидо́ша:
44| сотвори́лъ бо и҆̀мъ Тогда̀ вы́шнїй зна́мєнїѧ и҆ ѹ҆ста́вилъ жи҄лырѣчны́ѧ, до́ндеже про́йдꙋтъ:
45| ѻ҆́ною бо страно́ю бѧ́ше пꙋ́ть мнѡ́гъ, пꙋ́тьствовати лѣ́то є҆ди́но и҆ по́лъ, и҆̀бо страна́ та̀ зове́тсѧ а҆саре́ѳъ:
46| тогда̀ ѡ҆бита́ша та́мѡ да́же до послѣ́днѧгѡ вре́мене: и҆ нн҃ѣ па́ки є҆гда̀ начнꙋ́тъ приходи́ти,
47| па́ки вы́шнїй ѹ҆ста́витъ жи҄лы рѣчны́ѧ, да возмо́гꙋтъ пройти: си́хъ ра́ди ви́дѣлъ є҆сѝ мно́жество съ ми́ромъ:
48| но и҆ и҆́же ѡ҆ста́влени сꙋ́ть ѿ людї́й твои́хъ, сї́и сꙋ́ть, и҆́же ѡ҆брѧ́щꙋтсѧ внꙋ́трь предѣ҄лъ мои́хъ:
49| бꙋ́детъ ѹ҆́бо, є҆гда̀ на́чнетъ погꙋблѧ́ти мно́жество тѣ́хъ, и҆̀же со́брани сꙋ́ть ꙗ҆зы́цы, защи́титъ и҆̀хъ, и҆̀же премого́ша людї́й,
50| и҆ тогда̀ пока́жетъ и҆̀мъ ве́лїе мно́жество чꙋде́съ.
51| И҆ реко́хъ а҆́зъ: влⷣко гдⷭи, сї́е мѝ покажѝ, чесѡ̀ ра́ди ви́дѣхъ мꙋ́жа восходѧ́ща ѿ се́рдца морска́гѡ; И҆ рече́ мнѣ̀:
52| ꙗ҆́коже не мо́жеши сї҄ѧ и҆спыта́ти, и҆лѝ зна́ти, ꙗ҆же сꙋ́ть во глꙋбинѣ̀ морстѣ́й, та́кѡ не може́тъ кї́йждо ви́дѣти на землѝ сн҃а моегѡ̀, и҆лѝ тѣ́хъ, и҆̀же съ ни́мъ сꙋ́ть, то́кмѡ во вре́мѧ днѐ.
53| Сї́е є҆́сть толкованїе со́нїѧ, є҆́же ви́дѣлъ є҆сѝ и҆ є҆го́же ра́ди просвѣще́нъ є҆сѝ здѣ̀ є҆ди́нъ:
54| ѡ҆ста́вилъ бо є҆сѝ тво́й и҆ ѡ҆́крестъ моегѡ̀ ѹ҆пражднѧ́лсѧ є҆сѝ зако́на и҆ и҆ска́лъ є҆сѝ:
55| житїѐ бо твоѐ ѹ҆стро́илъ є҆сѝ въ премꙋ́дрости и҆ чꙋ́вство твоѐ назва́лъ є҆сѝ ма́терїю:
56| и҆ того́ ра́ди показа́хъ тебѣ̀ мзды́ ѹ҆ вы́шнѧго: бꙋ́детъ бо по и҆нѣ́хъ трїе́хъ дне́хъ, и҆на́ѧ къ тебѣ̀ возглаго́лю и҆ и҆з꙽ѧвлю̀ тебѣ̀ тѧ́жкаѧ и҆ ди́внаѧ.
57| И҆ и҆до́хъ и҆ прїидо́хъ на по́ле, мно́гѡ сла́вѧ и҆ хвалѧ̀ вы́шнѧгѡ ѡ҆ ди́вныхъ, ꙗ҆же по вре́мени творѧ́ше,
58| и҆ ꙗ҆кѡ ѹ҆правлѧ́етъ сї́е, и҆ ꙗ҆же сꙋ́ть во вре́менехъ сотворє́на: и҆ сѣдо́хъ тꙋ́ три́ дни҄. 
#14
1| И҆ бы́сть въ тре́тїй де́нь, и҆ а҆́зъ сѣдѧ́хъ под꙽ дꙋ́бомъ, и҆ сѐ, гла́съ и҆зы́де проти́вꙋ менє̀ ѿ кꙋ́пины и҆ речѐ: є҆́здро, є҆́здро! И҆ реко́хъ:
2| сѐ, а҆́зъ, гдⷭи. И҆ воста́хъ на но́зѣ моѝ. И҆ речѐ ко мнѣ̀:
3| ѿкрыва́ѧсѧ ѿкрове́нъ є҆́смь на кꙋпинѣ̀ и҆ глаго́лахъ ко мѡѷсе́ю, є҆гда̀ слꙋжа́хꙋ лю́дїе моѝ во є҆гѵ́птѣ,
4| и҆ посла́хъ є҆го̀ и҆ и҆зведо́хъ лю́ди моѧ҄ ѿ є҆гѵ́пта, и҆ возведо́хъ є҆го̀ на го́рꙋ сїна́йскꙋ и҆ держа́хъ є҆го̀ пред꙽ собо́ю дни҄ мнѡ́ги,
5| и҆ возвѣсти́хъ є҆мꙋ̀ чꙋдеса̀ мнѡ́га и҆ показа́хъ є҆мꙋ̀ вре́менъ та҄йнаѧ и҆ коне́цъ, и҆ заповѣ́дахъ є҆мꙋ̀ глаго́лѧ:
6| сї́ѧ во ꙗ҆вле́нїе сотвори́ши словеса̀ и҆ сї҄ѧ скры́еши:
7| и҆ нн҃ѣ тебѣ̀ глаго́лю:
8| зна́мєнїѧ, ꙗ҆же показа́хъ, и҆ сѡ́нїѧ, ꙗ҆же ви́дѣлъ є҆сѝ, и҆ толкованїѧ, ꙗ҆же ты̀ вѣ́дѣлъ є҆сѝ, въ се́рдцы твое́мъ положѝ ѧ҆̀
9| ты̀ бо восприѧ́тъ бꙋ́деши ѿ всѣ́хъ, ѡ҆брати́шисѧ ѻ҆статний съ совѣ́тѡмъ мои҄мъ: и҆ съ подо́бными твои́ми, до́ндеже сконча́ютсѧ времена̀:
10| ꙗ҆кѡ вѣ́къ погꙋби́ ю҆́ность свою̀, и҆ времена̀ приближа́ютсѧ старетисѧ:
11| на двана́десѧть бо часте́й раздѣле́нъ є҆́сть вѣ́къ, и҆ проидо́ша є҆го̀ десѧ́таѧ и҆ полдесѧтыѧ ча҄сти,
12| ѡ҆ста́шасѧ же є҆го̀ после полдесѧтыѧ ча҄сти:
13| нн҃ѣ ѹ҆́бо ѹ҆стро́й до́мъ тво́й и҆ накажѝ лю́ди твоѧ҄, и҆ ѹ҆тѣ́ши смире́нныхъ и҆́хъ и҆ ѿрецы́сѧ ѹ҆же́ тле́нїѧ,
14| и҆ ѿпꙋстѝ ѿ себє̀ сме́ртное помышле́нїе и҆ ѿве́рзи ѿ себє̀ тѧ́гости людскї́ѧ, и҆ и҆звлецы̀ ѹ҆жѐ ѿ себє̀ немощно́е є҆стество̀ и҆ ѿста́ви во є҆ди́нꙋ странꙋ̀ смꙋща́ющаѧ тѧ̀ помышле́нїѧ, и҆ тщи́сѧ пресели́тисѧ ѿ вре́менъ си́хъ:
15| ꙗ҆же бо ви́дѣлъ є҆сѝ нн҃ѣ слꙋчи҄вшаѧсѧ ѕла҄ѧ, па́ки тѣ́хъ гѡ́ршаѧ сотворѧ́тъ:
16| коли́кѡ бо и҆знеможе́тъ вѣ́къ ѿ ста́рости, толи́кѡ ѹ҆мно́жатсѧ на ѡ҆бита́ющихъ ѕла҄ѧ:
17| ѹ҆далибосѧ дале́че и҆́стина, и҆ прибли́жисѧ лжа̀: ѹ҆жѐ бо тщи́тсѧ прїити́ є҆́же ви́дѣлъ є҆сѝ видѣ́нїе.
18| И҆ ѻ҆вещахъ и҆ реко́хъ: пред꙽ тобо́ю, гдⷭи:
19| сѐ бо, а҆́зъ пойдꙋ̀, ꙗ҆́коже повелѣ́лъ є҆сѝ мнѣ̀, и҆ накажꙋ̀ настоѧ́щїѧ лю́ди: а҆ и҆́же родѧ́тсѧ, кто̀ наꙋчи́тъ ѧ҆̀;
20| Поста́вленъ бо є҆́сть вѣ́къ во тмѣ̀: и҆́же ѡ҆бита́ютъ въ не́мъ, без꙽ свѣ́та:
21| поне́же зако́нъ тво́й сожже́нъ є҆́сть, того́ ра́ди никто́же зна́етъ, ꙗ҆же ѿ тебє̀ сотворє́на сꙋ́ть, и҆лѝ ꙗ҆же начнꙋ́тсѧ дѣла̀:
22| а҆́ще бо ѡ҆брѣто́хъ благода́ть пред꙽ тобо́ю, послѝ въ мѧ̀ дх҃ъ свѧ́тъ, да напишꙋ̀ всѐ, є҆́же сотворе́но бы́сть въ вѣ́цѣ ѿ нача́ла, ꙗ҆же бы́ша въ зако́нѣ твое́мъ пи҄сана, да возмо́гꙋтъ человѣ́цы ѡ҆брѣстѝ стезю̀, и҆ и҆́же восхотѧ́тъ жи́ти въ послѣ́днихъ вре́менехъ, да живꙋ́тъ.
23| И҆ ѿвѣща̀ ко мнѣ̀ и҆ речѐ: ше́дъ собери́ лю́ди и҆ рече́ши къ ни́мъ, да не и҆́щꙋтъ тебѐ днї́й четы́редесѧть,
24| ты́ же ѹ҆гото́ви себѐ дщи́цъ мно́гѡ и҆ возмѝ съ собо́ю сарїа, даврїа, салемї́а, є҆́хана и҆ а҆́сїелѧ, пѧ́ть и҆̀хъ, и҆̀же ѹ҆гото́вани сꙋ́ть къ писа́нїю ско́рѡ:
25| и҆ прїи́деши сѣ́мѡ, и҆ а҆́зъ возжгꙋ̀ въ се́рдцы твое́мъ свѣти́лникъ ра́зꙋма, и҆ не ѹ҆га́снетъ, до́ндеже сконча́ютсѧ, ꙗ҆же на́чнеши писа́ти:
26| и҆ когда̀ соверши́ши, нѣ҄каѧ ꙗ҆́вственно да сотвори́ши, нѣ́котораѧ мꙋ҄дрымъ сокрове́ннѡ преда́си, въ заꙋ́трїи бо въ се́й ча́съ на́чнеши писа́ти.
27| И҆ и҆до́хъ, ꙗ҆́коже мѝ повелѣ̀, и҆ собрахъ всѧ҄ лю́ди и҆ реко́хъ:
28| слы́ши, ї҆и҃лю, словеса̀ сї҄ѧ:
29| стра́нствоваша ѻ҆тцы́ на́ши ѿ нача́ла во є҆гѵ́птѣ и҆ и҆зба́влени сꙋ́ть ѿто́лѣ,
30| и҆ прїѧ́ша зако́нъ жи́зни, є҆го́же не сохрани́ша, є҆го́же и҆ вы̀ по ни́хъ престꙋпи́сте:
31| и҆ да́на ва́мъ є҆́сть землѧ̀ въ жре́бий, и҆ землѧ̀ сїѡ́нъ, и҆ ѻ҆тцы̀ ва҄ши и҆ вы̀ беззако́нїе сотвори́сте и҆ не содержа́сте пꙋтї́й, и҆́хже повелѣ̀ ва́мъ вы́шнїй:
32| а҆ поне́же пра́ведный сꙋдїѧ́ є҆́сть, ѿѧ́лъ ѿ ва́съ во вре́мѧ, є҆́же дарова̀:
33| и҆ нн҃ѣ вы̀ здѣ̀ є҆стѐ, и҆ бра́тїѧ ва҄ша въ ва́съ сꙋ́ть:
34| а҆́ще ѹ҆́бо повели́те чꙋ́вствꙋ ва́шемꙋ и҆ поꙋчи́те се́рдце ва́ше, жи́ви содержа́ни бꙋ́дете и҆ по сме́рти ми́лость наслѣ́дите:
35| сꙋ́дъ бо по сме́рти прїи́детъ, є҆гда́ па́ки ѻ҆живе́мъ, и҆ тогда́ пра́ведныхъ и҆мена̀ ꙗ҆вѧ́тсѧ и҆ нечести́выхъ дѣла̀ пока́жꙋтсѧ:
36| ко мнѣ̀ ѹ҆́бо никто́же да пристꙋ́питъ нн҃ѣ, ни взы́щетъ менѐ да́же до четы́редесѧти днї́й.
37| И҆ прїѧ́хъ пѧ́ть мꙋже́й, ꙗ҆́коже заповѣ́да мнѣ̀, и҆ и҆до́хомъ въ по́ле и҆ пребы́хомъ тꙋ̀.
38| И҆ бы́сть въ заꙋ́трїи, и҆ сѐ, гла́съ воззва̀ мѧ глаго́лѧ: є҆́здро! Ѿве́рзи ѹ҆ста̀ твоѧ҄ и҆ пї́й, и҆̀мже тѧ̀ напою̀.
39| И҆ ѿверзо́хъ ѹ҆ста̀ моѧ҄, и҆ сѐ, ча́ша по́лна подаѧ́шесѧ мнѣ̀: и҆ сїѐ, и҆́мже бѣ̀ и҆спо́лнена, бѧ́ше ꙗ҆́коже вода̀, цвѣ́тъ же є҆ѧ̀ ѻ҆гню̀ подо́бенъ.
40| И҆ прїѧ́хъ и҆ пи́хъ: и҆ тогда̀, є҆гда̀ пїѧ́хъ, се́рдце моѐ мѧтѧ́шесѧ ра́зꙋмомъ, и҆ въ пе́рсехъ мои́хъ возраста́ше премꙋ́дрость, и҆̀бо дꙋ́хъ мо́й содержа́шесѧ па́мѧтїю:
41| и҆ ѿве́рста бы́ша ѹ҆ста̀ моѧ҄ и҆ не бы́ша затворє́на ктомꙋ̀.
42| Вы́шнїй дадѐ ра́зꙋмъ пѧти́мъ мꙋжє́мъ, и҆ писа́ша, ꙗ҆же глаго́лахꙋсѧ ѹ҆́жасы нѡщны́ѧ, и҆́хже не вѣ́дѧхꙋ.
43| Но́щїю же ꙗ҆дѧ́хꙋ хлѣ́бъ, а҆́зъ же во днѝ глаго́лахъ и҆ но́щїю не молча́хъ.
44| И҆ напи҄саны сꙋ́ть за четы́редесѧть днї́й кни҄ги двѣ́сти четы́ри.
45| И҆ бы́сть є҆гда̀ соверши́шасѧ четы́редесѧть днї́й,
46| глаго́ла вы́шнїй, рекї́й: пе́рваѧ, ꙗ҆́же писа́лъ є҆сѝ, въ ꙗ҆́вѣ поста́ви, и҆ да чтꙋ́тъ досто́йнїи и҆ недосто́йнїи:
47| послѣ҄днѧѧ же се́дмьдесѧтъ сохранѝ, да преда́си и҆́хъ мꙋ҄дрымъ ѿ людї́й твои́хъ:
48| въ тѣ́хъ бо є҆́сть ко́рень ра́зꙋма, и҆ премꙋ́дрости и҆сто́чникъ, и҆ вѣ́дѣнїѧ рѣ́ка. И҆ сотвори́хъ та́кѡ. 
#15
1| Сѐ, глаго́ли во ѹ҆́ши лю́дємъ мои҄мъ: словеса̀ прⷪро́чества, ꙗ҆же да́мъ во ѹ҆ста̀ твоѧ҄, гл҃етъ гдⷭь:
2| и҆ сотворѝ, да на хартї́и напи́шꙋтсѧ, ꙗ҆кѡ вѣ́рна и҆ и҆́стинна сꙋ́ть:
3| не бо́йсѧ ѿ помышле́нїй на тѧ̀, нижѐ да смꙋтѧ́тъ тѧ невѣ́рности глаго́лющихъ,
4| поне́же всѧ́къ невѣ́рный въ невѣ́рїи свое́мъ ѹ҆́мретъ.
5| Сѐ, а҆́зъ наведꙋ̀ (речѐ гдⷭь) на крꙋ́гъ земны́й ѕла́ѧ, ме́чь и҆ гла́дъ, и҆ сме́рть и҆ погꙋбле́нїе,
6| поне́же ѡ҆сквернѝ беззако́нїе всю̀ зе́млю, и҆ наполне́на сꙋ́ть дѣла̀ и҆́хъ вре́днаѧ.
7| Сего̀ ра́ди речѐ гдⷭь:
8| ѹ҆жѐ не ѹ҆молчꙋ̀ ѡ҆ нече́стїихъ и҆́хъ, ꙗ҆же беззако́ннѡ содѣ́ловаютъ, ни потерплю́ и҆́мъ, ꙗ҆же ѕлѣ̀ творѧ́тъ: сѐ, кро́вь непови́ннаѧ и҆ пра́веднаѧ вопїе́тъ ко мнѣ̀, и҆ дꙋшѝ пра́ведныхъ вопїю́тъ безпреста́ннѡ:
9| ѿмща́ѧ ѿмщꙋ́ и҆́мъ, речѐ гдⷭь, и҆ воспрїимꙋ́ всѧ́кꙋ кро́вь непови́ннꙋю ѿ тѣ́хъ ко мнѣ̀.
10| Сѐ, лю́дїе моѝ ꙗ҆кѡ ста́да къ заколе́нїю ведꙋ́тсѧ, ѹ҆жѐ не потерплю̀ того̀, є҆́же ѡ҆бита́ти и҆̀мъ въ землѝ є҆гѵ́петстѣй,
11| но и҆зведꙋ́ ѧ҆̀ рꙋко́ю си́льною и҆ мы́шцею высо́кою, и҆ поражꙋ̀ (є҆гѵ́петъ) ка́знїю ꙗ҆́коже пре́жде, и҆ растлю всю̀ зе́млю є҆гѡ̀:
12| воспла́четсѧ є҆гѵ́петъ, и҆ ѡ҆снова́нїѧ є҆гѡ̀ ка́знїю и҆збїе́на бꙋ́дꙋтъ и҆ наказа́нїемъ, ꙗ҆же наведе́тъ є҆мꙋ̀ бг҃ъ:
13| воспла́чꙋтъ дѣ́лателє дѣ́лающїи зе́млю, ꙗ҆кѡ ѡ҆скꙋдѣ́ютъ сѣ́мена и҆́хъ ѿ ржѝ и҆ гра́да и҆ ѿ ѕвѣ́зды стра́шныѧ.
14| Го́ре вѣ́кꙋ, и҆ и҆́же ѡ҆бита́ютъ въ не́мъ:
15| поне́же прибли́жисѧ ме́чь и҆ сокрꙋше́нїе и҆́хъ, и҆ воста́нетъ ꙗ҆зы́къ на ꙗ҆зы́къ къ бра́ни, и҆ ме́чь въ рꙋка́хъ и҆́хъ.
16| Бꙋ́детъ бо непостоѧ́нїе человѣ́кѡмъ, и҆ и҆нї́и и҆ны́хъ ѻ҆долевающии вознерадѧ́тъ ѡ҆ ца́ри свое́мъ, и҆ нача҄лницы пꙋтї́й ѡ҆ дѣ́лѣхъ свои́хъ въ могꙋ́тствѣ свое́мъ.
17| Восхо́щетъ бо человѣ́къ во гра́дъ и҆тѝ и҆ не возможе́тъ:
18| горды́ни бо и҆́хъ ра́ди гра́ди смѧтꙋ́тсѧ, до́мы сокрꙋша́тсѧ, человѣ́цы ѹ҆боѧ́тсѧ.
19| Не ѹ҆млⷭрдитсѧ человѣ́къ ко и҆́скреннемꙋ своемꙋ̀, на разоре́нїе домѡ́въ и҆́хъ во ѻ҆рꙋ́жїе, на расхище́нїе и҆́мений и҆́хъ, гла́да ра́ди хлѣ́бнагѡ и҆ ѻ҆скобленїѧ мно́га.
20| Сѐ, а҆́зъ созываю̀, речѐ гдⷭь, всѧ҄ царѝ зє́мскїѧ, є҆́же менѐ боѧ́тисѧ, и҆́же сꙋ́ть ѿ восто́ка и҆ ю҆́га, ѿ сѣ́вера и҆ лїва́на, ко ѡ҆браще́нїю къ себє̀, и҆ возда́ти, ꙗ҆же возда́ша темъ:
21| ꙗ҆́коже творѧ́тъ да́же до дне́сь и҆збра́ннымъ мои́мъ, та́кѡ сотворю̀ и҆ возда́мъ въ нѣ́дра и҆́хъ. Сї́ѧ гл҃етъ гдⷭь бг҃ъ:
22| не пощади́тъ десни́ца моѧ̀ грѣ́шникѡвъ, и҆ не преста́нетъ ме́чь на пролива́ющихъ кро́вь непови́ннꙋю на землѝ:
23| и҆зы́де ѻ҆́гнь ѿ гнѣ́ва є҆гѡ̀, и҆ пожрѐ ѡ҆снова҄нїѧ землѝ, и҆ грѣ҄шники ꙗ҆̀кѡ хвра́стїе зажже́но.
24| Го́ре си҄мъ, и҆̀же согрѣша́ютъ и҆ не содержа́тъ за́повѣдїй мои́хъ, речѐ гдⷭь,
25| не прошꙋ̀ и҆́мъ: ѿиди́те, сы́нове, ѿ вла́сти, не ѡ҆сквернѧ́йте свѧты́ни моеѧ̀.
26| Ꙗ҆́ко вѣ́сть гдⷭь всѣ́хъ, и҆́же согрѣша́ютъ є҆мꙋ̀, сего̀ ра́ди предадѐ и҆́хъ въ сме́рть и҆ въ заколе́нїе.
27| Ѹ҆жѐ бо прїидо́ша на крꙋ́гъ земны́й ѕла҄ѧ, и҆ пребꙋ́дете въ ни́хъ, не и҆зба́витъ бо ва́съ бг҃ъ, поне́же согрѣши́сте пред꙽ ни́мъ.
28| Сѐ, видѣ́нїе гро́зное, и҆ лицѐ є҆гѡ̀ ѿ восто́ка:
29| и҆ и҆зы́дꙋтъ рождє́нїѧ ѕмїє́въ а҆ра́вскихъ на колесни́цахъ мно́гихъ: ꙗ҆́коже дыха́нїе (вѣ́трѡвъ) число̀ и҆́хъ понесе́тсѧ по землѝ, ꙗ҆кѡ ѹ҆жѐ ѹ҆боѧ́тсѧ и҆ вострепе́щꙋтъ всѝ, и҆́же и҆́хъ ѹ҆слы́шатъ:
30| кармонѧне неи́стовствꙋющїи во гнѣ́вѣ и҆зы́дꙋтъ ꙗ҆кѡ вепри ѿ дꙋбра́вы и҆ прїидꙋ́тъ въ си́лѣ вели́цѣй, и҆ ста́нꙋтъ на бра́нь съ ни́ми и҆ ѡ҆пꙋстоша́тъ ча́сть землѝ а҆ссѷрї́йскїѧ:
31| и҆ по си́хъ превозмо́гꙋтъ ѕмї́еве по́мнѧщїи рожде́нїе своѐ и҆ ѡ҆братѧ́тсѧ согласꙋ́юще въ си́лѣ вели́цѣй на постиза́нїе и҆̀хъ:
32| сї́и смꙋтѧ́тсѧ, и҆ ѹ҆молча́тъ въ си́лѣ и҆́хъ, и҆ ѻ҆братѧ́тъ но́зѣ своѝ на бѣжа́нїе:
33| и҆ ѿ ѡ҆́҆́бласти а҆ссѷрї́йскїѧ ѡ҆бстоѧ́тель ѻ҆бстанетъ и҆́хъ и҆ сконча́етъ є҆ди́наго ѿ ни́хъ, и҆ бꙋ́детъ боѧ́знь и҆ стра́хъ въ полцѣ̀ и҆́хъ, и҆ рве́нїе на цари҄ и҆́хъ.
34| Сѐ, ѡ҆́блацы ѿ восто́ка и҆ сѣ́вера да́же до полꙋ́дне, и҆ лицѐ и҆́хъ гро́зно ѕѣлѡ̀, и҆спо́лнено гнѣ́ва и҆ бꙋ́ри:
35| и҆ сразѧ́тсѧ междꙋ̀ собо́ю и҆ сразѧ́тъ ѕвѣздꙋ̀ мно́гꙋ на землѝ и҆ ѕвѣздꙋ̀ и҆́хъ: и҆ бꙋ́детъ кро́вь ѿ меча̀ да́же до ѹ҆тро́бы,
36| и҆ гно́й человѣ́ческїй да́же до сѣдла̀ велблю́ждѧ, и҆ бꙋ́детъ боѧ́знь и҆ стра́хъ мнѡ́гъ на землѝ,
37| и҆ ѹ҆страша́тсѧ, и҆́же ѹ҆зрѧ́тъ гнѣ́въ се́й, и҆ тре́петъ прїи́метъ и҆́хъ:
38| и҆ по се́мъ воздви́гнꙋтсѧ бꙋ́ри мно́ги ѿ полꙋ́дне и҆ сѣ́вера, и҆ ча́сть и҆́на ѿ за́пада,
39| и҆ премо́гꙋтъ вѣ́три ѿ восто́ка, и҆ ѿворѧ́тъ є҆го̀, и҆ ѡ҆́блакъ, є҆го́же воздви́же во гнѣ́вѣ, и҆ ѕвѣзда̀ на сотворе́нїе стра́ха ѿ восто́чна вѣ́тра и҆ за́падна повреди́тсѧ:
40| и҆ воздви́гнꙋтсѧ ѡ҆́блацы ве́лїи и҆ ѕѣ́лнїи, по́лни гнѣ́ва, и҆ ѕвѣзда̀, да ѹ҆страша́тъ всю́ зе́млю и҆ ѡ҆бита́ющихъ на не́й, и҆ возлїю́тъ на всѧ́ко мѣ́сто высо́ко и҆ вознесе́ное ѕвѣздꙋ̀ стра́шнꙋю,
41| ѻ҆́гнь и҆ гра́дъ, и҆ мечѝ лета҄ющїѧ и҆ воды̀ мнѡ́ги, ꙗ҆кѡ да напо́лнѧтсѧ всѧ҄ полѧ̀ и҆ всѝ и҆сто́чницы и҆сполне́нїемъ во́дъ мно́гихъ:
42| и҆ сокрꙋша́тъ гра҄ды и҆ стѣны̀, и҆ горы̀ и҆ хо́лмы, (и҆ ѹ҆дѡ́лїѧ) и҆ древа̀ дꙋбра҄внаѧ, и҆ сена̀ лꙋ́жнаѧ и҆ жи҄та и҆́хъ,
43| и҆ про́йдꙋтъ непоколе́блеми до вавѷлѡ́на и҆ сокрꙋша́тъ є҆го̀:
44| соберꙋ́тсѧ къ немꙋ̀, и҆ ѡ҆бы́дꙋтъ є҆го̀, и҆ и҆злїю́тъ ѕвѣздꙋ̀ и҆ всю́ ꙗ҆́рость на́нь: и҆ взы́детъ пра́хъ и҆ ды́мъ да́же до небесѐ, и҆ всѝ, и҆́же ѡ҆́крестъ, возрыда́ютъ ѡ҆ не́мъ,
45| и҆ и҆́же под꙽ ни́мъ ѻ҆ста́нꙋтъ, послꙋ́жатъ темъ, и҆́же ѹ҆страши́ша и҆́хъ.
46| И҆ ты̀, а҆́сїе, согла́сна во ѹ҆пова́нїе вавѷлѡ́на, и҆ сла́ва лица̀ є҆гѡ̀:
47| го́ре тебѣ̀ бѣ́дней! Поне́же ѹ҆подо́биласѧ є҆сѝ є҆мꙋ̀ и҆ ѹ҆краси́ла є҆сѝ дщє́ри твоѧ҄ въ любодѣѧ́нїи, ко ѹ҆гожде́нїю и҆ прославле́нїю въ любо́вныхъ твои́хъ, и҆̀же съ тобо́ю похотѣ́ша всегда̀ блꙋди́ти:
48| ненавидѣ́нномꙋ подража́ла є҆сѝ во всѣ́хъ дѣ́лѣхъ є҆гѡ̀ и҆ въ начина́нїихъ є҆гѡ̀.
49| Сего̀ ра́ди, речѐ гдⷭь, послю̀ на тѧ̀ ѕла҄ѧ, вдовство̀, ѹ҆бо́жество и҆ гла́дъ, и҆ ме́чь и҆ гꙋби́телство на разоре́нїе домѡ́въ твои́хъ ѿ наси́лїѧ и҆ сме́рти,
50| и҆ сла́ва си́лы твоеѧ̀ ꙗ҆́коже цвѣ́тъ и҆́зсхнетъ, є҆гда̀ воста́нетъ зно́й, и҆же по́сланъ є҆́сть на тѧ̀:
51| и҆знемо́жеши ꙗ҆́коже ѹ҆божайшаѧ ꙗ҆́звена и҆ нака́зана ѿ же́нъ, ꙗ҆кѡ не возмо́гꙋтъ тебѐ прїѧ́ти си́льнїи и҆ любѡ́вницы.
52| Є҆да́ а҆́зъ та́кѡ возревнꙋ́ю тебѐ, речѐ гдⷭь,
53| а҆́ще бы не закла́ла є҆сѝ и҆збра́нныхъ мои́хъ во всѧ́ко вре́мѧ, возвыша́ющи на пораже́нїе рꙋ́цѣ и҆ глаго́лющи на сме́рть и҆́хъ, є҆гда̀ ѹ҆пива́ласѧ є҆сѝ;
54| Ѹ҆красѝ лѣ́потꙋ ли́ца твоегѡ̀:
55| мзда̀ блꙋже́нїѧ твоегѡ̀ въ нѣ́дрѣхъ твои́хъ, сего̀ ра́ди воздаѧ́нїе прїи́меши.
56| Ꙗ҆́коже сотвори́ши и҆збра́ннымъ мои́мъ, речѐ гдⷭь, та́кѡ сотвори́тъ тебѣ̀ бг҃ъ и҆ преда́стъ тѧ во ѕла́ѧ:
57| и҆ ча҄да твоѧ҄ гла́домъ поги́бнꙋтъ, ты́ же мече́мъ паде́ши, и҆ гра́ди твоѝ сокрꙋша́тсѧ, и҆ всѝ твоѝ въ по́ли ѻ҆рꙋ́жїемъ падꙋ́тъ:
58| и҆ и҆же сꙋ́ть въ гора́хъ, гла́домъ поги́бнꙋтъ и҆ ꙗ҆́сти бꙋ́дꙋтъ мѧса̀ своѧ҄ ѿ гла́да хлѣ́ба и҆ кро́вь пи́ти ѿ жа́жды во́ды:
59| неблагополꙋ́чна чрез꙽ мо́рѧ прїи́деши и҆ па́ки прїи́меши ѕла҄ѧ,
60| и҆ въ прехожде́нїи поразѧ́тъ гра́дъ и҆збїе́нный, и҆ и҆скоренѧ́тъ нѣ́кꙋю ча́сть землѝ твоеѧ̀, и҆ ча́сть славы̀ твоеѧ̀ и҆стребѧ́тъ, па́ки возвраща́ющесѧ къ вавѷлѡ́нꙋ превраще́нномꙋ:
61| и҆ разоре́на бꙋ́деши и҆̀мъ ꙗ҆кѡ хвра́стїе, и҆ тї́и бꙋ́дꙋтъ тебѐ а҆́ки ѻ҆́гнь,
62| и҆ пожрꙋ́тъ тѧ и҆ гра҄ды твоѧ҄, зе́млю твою̀ и҆ горы̀ твоѧ҄, и҆ всѧ҄ дꙋбра҄вы твоѧ҄ и҆ древеса̀ плодоно́снаѧ ѻ҆гне́мъ пожгꙋ́тъ,
63| сыны̀ твоѧ҄ въ плѣне́нїе поведꙋ́тъ, и҆ да҄ни твоѧ҄ въ коры́сть во́змꙋтъ, и҆ сла́вꙋ ли́ца твоегѡ̀ и҆стребѧ́тъ. 
#16
1| Го́ре тебѣ̀, вавѷлѡ́не и҆ а҆́сїа! Го́ре тебѣ̀, є҆гѵ́пте и҆ сѷрї́а!
2| Препоѧ́шитесѧ вре́тищемъ и҆ власѧни́цами и҆ пла́чите сынѡ́въ ва́шихъ и҆ болѣ́знꙋйте, ꙗ҆кѡ прибли́жисѧ сокрꙋше́нїе ва́ше:
3| по́сланъ є҆́сть на ва́съ ме́чь, и҆ кто́ є҆́сть, и҆́же ѿврати́тъ є҆го̀;
4| По́сланъ є҆́сть на ва́съ ѻ҆́гнь, и҆ кто́ є҆́сть, и҆́же ѹ҆гаси́тъ є҆го̀;
5| Пѡ́слана сꙋ́ть на ва́съ ѕла҄ѧ, и҆ кто́ є҆́сть, и҆́же ѿме́тнетъ ѧ҆̀;
6| Є҆да̀ ѿжене́тъ кто̀ льва̀ а҆́лчꙋща въ лѣ́съ; И҆лѝ ѹ҆гаси́тъ ѻ҆́гнь во хврастї́и ско́рѡ, є҆гда̀ на́чнетъ возгара́ти;
7| Є҆да̀ ѿрази́тъ кто̀ стрѣлꙋ̀ ѿ стре́лца крѣ́пкагѡ и҆спꙋще́ннꙋю;
8| Гдⷭь крѣ́пкїй посыла́етъ ѕла҄ѧ, и҆ кто́ є҆́сть, и҆́же ѿжене́тъ ѧ҆̀;
9| И҆зы́де ѻ҆́гнь ѿ гнѣ́ва є҆гѡ̀, и҆ кто́ є҆́сть, и҆́же ѹ҆гаси́тъ є҆го̀;
10| Блеснетъ мо́лнїею, и҆ кто́ не ѹ҆бои́тсѧ; Возгреми́тъ, и҆ кто́ не ѹ҆жа́снетсѧ;
11| Гдⷭь воспрети́тъ, и҆ кто́ до ѡ҆снова́нїѧ не сокрꙋши́тсѧ ѿ лица̀ є҆гѡ̀;
12| Землѧ̀ сотрѧ́сесѧ и҆ ѡ҆снова҄нїѧ є҆ѧ̀, мо́ре волнꙋ́етсѧ и҆з꙽ глꙋби́ны, и҆ во́лны є҆гѡ̀ возмꙋтѧ́тсѧ и҆ ры҄бы є҆гѡ̀ ѿ лица̀ гдⷭнѧ и҆ ѿ славы̀ си́лы є҆гѡ̀.
13| Поне́же крѣ́пка десни́ца є҆гѡ̀, ꙗ҆же лꙋ́къ напрѧжѐ: стрѣлы̀ є҆гѡ̀ ѻ҆стры̀, ꙗ҆же ѿ негѡ̀ посыла́ютсѧ, не ѡ҆скꙋдѣ́ютъ, є҆гда̀ начнꙋ́тъ посыла́тисѧ въ концы҄ землѝ.
14| Сѐ, посыла́ютсѧ ѕла҄ѧ и҆ не возвратѧ́тсѧ, до́ндеже прїидꙋ́тъ на зе́млю.
15| Ѻ҆́гнь возгара́етсѧ и҆ не ѹ҆га́снетъ, до́ндеже сконча́етъ ѡ҆снова́нїѧ землѝ.
16| И҆́мже ѡ҆́бразомъ не возвраща́етсѧ стрѣла̀ пѡ́слана ѿ си́льнагѡ стрѣ́лца, та́кѡ не возвратѧ́тсѧ ѕла҄ѧ, ꙗ҆же пѡ́слана бꙋ́дꙋтъ на зе́млю.
17| Го́ре мнѣ̀, го́ре мнѣ̀! Кто́ мѧ и҆зба́витъ во дни҄ ты҄ѧ;
18| Нача́ло болѣ́зней, и҆ мнѡ́га стєна́нїѧ: нача́ло гла́да, и҆ мнѡ́ги поги́бели: нача́ло бра́ней, и҆ ѹ҆боѧ́тсѧ вла́сти: нача́ло зо́лъ, и҆ вострепе́щꙋтъ всѝ.
19| Во вре́мѧ же то̀ что̀ сотворю̀, є҆гда̀ прїидꙋ́тъ ѕла҄ѧ;
20| Сѐ, гла́дъ и҆ ка́знь, и҆ ско́рбь и҆ тѣснота̀, по́слани сꙋ́ть би́чи во и҆справле́нїе:
21| и҆ во всѣ́хъ си́хъ не ѡ҆братѧ́тсѧ ѿ беззако́нїй свои́хъ, ни бїє́нїѧ па́мѧтствовати бꙋ́дꙋтъ всегда̀.
22| Сѐ, бꙋ́детъ ѻ҆би́лїе ни во что́же на землѝ, та́кѡ ꙗ҆кѡ возмнѧ́тъ себе́ бы́ти ѹ҆пра́вленъ мї́ръ, и҆ тогда̀ возрастꙋ́тъ ѕла҄ѧ на землѝ, ме́чь, гла́дъ и҆ вели́ко смѧте́нїе.
23| Ѿ гла́да бо мно́зи, и҆́же ѡ҆бита́ютъ на землѝ, поги́бнꙋтъ, и҆ ме́чь и҆згꙋби́тъ про́чихъ, и҆же ѻ҆ста́нꙋтъ ѿ гла́да.
24| И҆ ме́ртвїи ꙗ҆кѡ моты́ла и҆зве́ржени бꙋ́дꙋтъ, и҆ не бꙋ́детъ, и҆́же ѹ҆тѣ́шитъ и҆́хъ: ѡ҆пꙋстѣ́етъ бо землѧ̀, и҆ гра́ди є҆ѧ̀ разоре́ни бꙋ́дꙋтъ.
25| Не ѡ҆ста́нетсѧ, и҆́же воздѣ́лаетъ зе́млю и҆ и҆́же посѣ́етъ на не́й.
26| Древеса̀ дадꙋ́тъ плоды̀, и҆ кто̀ ѡ҆бы́метъ ѧ҆̀;
27| Гро́здїе созрѣ́етъ, и҆ кто̀ потопчетъ є҆̀; Бꙋ́детъ бо мѣ́стъ вели́кое ѡ҆пꙋстѣ́нїе.
28| Восхо́щетъ бо человѣ́къ человѣ́ка ви́дѣти, и҆лѝ гла́съ є҆гѡ̀ слы́шати,
29| занѐ ѻ҆ста́нꙋтъ ѿ гра́да де́сѧть, и҆ два̀ ѿ ни́вы, и҆́же сокры́ютсѧ въ гꙋстыхъ дꙋбра́вахъ и҆ въ разсѣ́линахъ ка́менныхъ.
30| И҆́мже ѡ҆́бразомъ ѡ҆ста́влѧютсѧ въ ма́сличїихъ и҆ на всѧ́цѣмъ дре́вѣ трѝ и҆лѝ четы́ри ма҄слины,
31| и҆лѝ ꙗ҆́коже въ вїногра́дѣ ѡ҆бра́немъ гро́здїе ѡ҆ста́влѧютсѧ ѿ тѣ́хъ, и҆̀же прилѣ́жнѡ вїногра́дъ ѻ҆бираютъ:
32| та́кѡ ѡ҆ста́вѧтсѧ во дне́хъ ѻ҆́нѣхъ трѝ и҆лѝ четы́ри ѿ и҆зслѣ́дꙋющихъ до́мы и҆́хъ мече́мъ.
33| И҆ ѡ҆ста́влена бꙋ́детъ землѧ̀ пꙋста̀, и҆ нивы̀ є҆ѧ̀ состарѣ́ютсѧ, и҆ пꙋтїѐ є҆ѧ̀ и҆ всѧ҄ стєзѝ є҆ѧ́ те́рнїемъ зарастꙋтъ, занѐ не про́йдꙋтъ человѣ́цы по ни́мъ.
34| Воспла́чꙋтъ дѣ҄вы не и҆мꙋ́щїѧ ѻ҆брꙋчниковъ, воспла́чꙋтъ жєны̀ не и҆мѣ́ющїѧ мꙋже́й, воспла́чꙋтъ дщє́ри и҆́хъ не и҆мѣ́ющїѧ помощѝ:
35| ѻ҆брꙋчницы и҆́хъ въ бра́ни сконча́ютсѧ, и҆ мꙋ́жїе и҆́хъ во гла́дѣ и҆стребѧ́тсѧ.
36| Слы́шите сї҄ѧ и҆ позна́йте ѧ҆̀ рабѝ гдⷭни.
37| Сѐ, сло́во гдⷭне, прїими́те є҆̀: не вѣ́рꙋйте богѡ́мъ, ѡ҆ ни́хже речѐ гдⷭь:
38| сѐ, приближа́ютсѧ ѕла҄ѧ и҆ не ѹ҆ме́длѧтъ.
39| И҆̀мже ѡ҆́бразомъ бременатаѧ є҆гда̀ роди́тъ въ девѧ́тый мцⷭъ сы́на своегѡ̀, приближа́ющꙋсѧ часꙋ̀ рожде́нїѧ є҆ѧ̀, пре́жде часѡ́въ двꙋ́хъ и҆лѝ трїе́хъ болѣ́зни ѡ҆бдержа́тъ чре́во є҆ѧ̀, и҆ и҆сходѧ́щꙋ младе́нцꙋ ѿ чре́ва, не закоснѧ́тъ ни на є҆ди́нꙋ чертꙋ̀:
40| та́кѡ не ѹ҆коснѧ́тъ ѕла҄ѧ произы́ти на зе́млю, и҆ вѣ́къ возстенетъ, и҆ болѣ́зни ѡ҆бымꙋ́тъ и҆̀.
41| Слы́шите сло́во, лю́дїе моѝ, ѹ҆гото́вайтесѧ на бра́нь, и҆ во ѕлы́хъ та́кѡ бꙋ́дите, ꙗ҆́коже прише́лцы землѝ:
42| продаѧ́й а҆́ки бѣга́ѧй, а҆ кꙋпꙋ́ѧй а҆́ки погꙋблѧ́ѧй,
43| прїе́млѧй а҆́ки плода̀ не прїе́млѧй, и҆ созида́ѧй а҆́ки то́й, и҆́же ѡ҆бита́ти не и҆́мать:
44| сѣ́ѧй, ꙗ҆кѡ и҆́же не по́жнетъ: та́кѡ и҆́же вїногра́дъ режетъ, ꙗ҆̀кѡ не и҆мы́й ѻ҆бирати є҆го̀:
45| и҆́же посѧга́ютъ, та́кѡ а҆́ки ча҄дъ не сотворѧ́тъ: и҆ и҆́же не посѧга́ютъ, та́кѡ ꙗ҆кѡ вдови҄цы.
46| Того́ ра́ди, и҆́же трꙋдѧ́тсѧ, вотщѐ трꙋдѧ́тсѧ:
47| плоды̀ бо и҆́хъ и҆ноплемє́нницы по́жнꙋтъ и҆ и҆мѣ́нїѧ и҆́хъ расхи́тѧтъ, и҆ до́мы превратѧ́тъ и҆ сынѡ́въ и҆́хъ плѣнѧ́тъ, и҆̀бо во плѣне́нии и҆ гла́дѣ родѧ́тъ ча҄да своѧ҄.
48| И҆ и҆́же кꙋ́плю дѣ́ютъ хище́нїемъ, ко́ль до́лгѡ ѹ҆краша́ютъ гра҄ды и҆ до́мы своѧ҄, и҆ ѡ҆держа́нїѧ и҆ лица̀ своѧ҄,
49| толи́кѡ па́че возненави́ждꙋ и҆́хъ за грѣхи҄ и҆́хъ, речѐ гдⷭь.
50| Ꙗ҆́коже ненави́дитъ блꙋдни́ца женꙋ̀ мꙋ́дрꙋ и҆ добрꙋ̀ ѕѣлѡ̀,
51| та́кѡ возненави́дитъ пра́вда непра́вдꙋ, є҆гда̀ ѹ҆краша́етсѧ, и҆ клеве́щетъ на ню̀ въ лицѣ̀, є҆гда̀ прїи́детъ и҆́же защища́етъ и҆зыскꙋющаго всѧ́къ грѣ҄хъ на землѝ:
52| сего́ ра́ди не ѹ҆подо́блѧйтесѧ є҆́й, ни дѣлѡ́мъ є҆ѧ̀.
53| Ꙗ҆́ко є҆щѐ ма́ло, и҆ во́зметсѧ беззако́нїе ѿ землѝ, а҆ пра́вда воцари́тсѧ над꙽ ва́ми.
54| Да не гл҃етъ грѣ́шникъ, ꙗ҆кѡ не согрѣшѝ, поне́же ѹ҆́глїе ѻ҆́гненное возгори́тсѧ на главѣ̀ є҆гѡ̀, и҆́же глаго́летъ: не согрѣши́хъ пред꙽ гдⷭемъ бг҃омъ и҆ сла́вою є҆гѡ̀.
55| Сѐ, гдⷭь вѣ́сть всѧ҄ дѣла̀ человѣ́чєскаѧ и҆ начина҄нїѧ и҆́хъ, и҆ помышлє́нїѧ и҆́хъ и҆ сердца̀ и҆́хъ.
56| Рече́ бо: да бꙋ́детъ землѧ̀, и҆ бы́сть: да бꙋ́детъ не́бо, и҆ бы́сть.
57| И҆ сло́вомъ є҆гѡ̀ ѕвѣзды̀ сотворє́ны сꙋ́ть, и҆ зна́етъ число́ ѕвѣ́здъ:
58| и҆́же и҆спытꙋ́етъ бе́здны и҆ сокро́вища и҆́хъ, и҆́же и҆зме́рилъ є҆́сть мо́ре и҆ зача́тїе є҆гѡ̀,
59| и҆́же заключи́ мо́ре посредѣ́ во́дъ и҆ повѣ́си зе́млю на вода́хъ сло́вомъ свои́мъ,
60| и҆́же прострѐ нб҃о ꙗ҆кѡ кама́рꙋ, на вода́хъ ѡ҆снова̀ є҆̀,
61| и҆́же положѝ въ пꙋсты́ни и҆сто́чники вѡдны́ѧ и҆ на верхꙋ̀ го́ръ є҆зе́ра, во и҆спꙋще́нїе рѣ́къ и҆з꙽ высо́кагѡ ка́мене, да напаѧ́ютъ зе́млю,
62| и҆́же сотворѝ человѣ́ка и҆ положи́ се́рдце є҆гѡ̀ посредѣ̀ тѣ́ла, и҆ вложѝ є҆мꙋ́ дꙋ́хъ и҆ живо́тъ и҆ ра́зꙋмъ
63| и҆ дыха́нїе бг҃а вседержи́телѧ, и҆́же сотворѝ всѧ҄ и҆ и҆спытꙋ́етъ всѧ҄ сокровє́ннаѧ въ сокрове́нныхъ землѝ:
64| то́й зна́етъ начина́нїе ва́ше, и҆ ꙗ҆же мы́слите въ сердца́хъ ва́шихъ согрѣша́юще и҆ хотѧ́ще ѹ҆таи́ти грѣхѝ ва҄ша.
65| Сего́ ра́ди гдⷭь и҆спытꙋ́ѧй и҆спыта̀ всѧ҄ дѣла̀ ва҄ша и҆ ѡ҆бличи́тъ ва́съ всѣ́хъ,
66| и҆ вы̀ посра́млени бꙋ́дете, є҆гда̀ произы́дꙋтъ грѣси́ ва́ши пред꙽ человѣ҄ки, и҆ беззакѡ́нїѧ предста́нꙋтъ, ꙗ҆же ѻ҆бвинѧти бꙋ́дꙋтъ въ де́нь то́й.
67| Что̀ сотвори́те, и҆лѝ ка́кѡ сокры́ете грѣхѝ ва́ша пред꙽ бг҃омъ и҆ а҆́гг҃лы є҆гѡ̀;
68| Сѐ, сꙋдїѧ̀ бг҃ъ, бо́йтесѧ є҆го̀, ѻ҆станитесѧ ѿ грѣ҄хъ ва́шихъ и҆ забꙋ́дите беззакѡ́нїѧ ва҄ша ѹ҆же́ тво́рити и҆́хъ во вѣ҄къ, и҆ бг҃ъ и҆зведе́тъ ва́съ и҆ и҆зба́витъ ѿ всѧ҄кїѧ скѡ́рби.
69| Сѐ бо, возгара́етсѧ ѻ҆́гнь на ва́съ, ꙗ҆зы́цы мно́зи, и҆ восхитѧ́тъ нѣ́кїихъ ѿ ва́съ и҆ зако́лютъ на же́ртвꙋ ї҆́дѡлѡмъ:
70| и҆ и҆́же соизволѧ́тъ и҆̀мъ, бꙋ́дꙋтъ и҆̀мъ въ посмѣ́хъ и҆ въ поноше́нїе и҆ въ попра́нїе.
71| Бꙋ́детъ бо мѣ́стомъ мѣ́сто, и҆ ѿ сосѣдни́хъ градѡ́въ воста́нꙋтъ мно́зи на боѧ́щихсѧ гдⷭа.
72| Бꙋ́дꙋтъ а҆́ки неи́стови, ни кого́же щадѧ́ще на расхище́нїе и҆ запꙋстѣ́нїе є҆щѐ боѧ́щимсѧ гдⷭа:
73| и҆̀бо ѡ҆пꙋстоша́тъ и҆ расхитѧ́тъ стѧжа҄нїѧ и҆́хъ и҆ и҆з꙽ домѡ́въ и҆́хъ и҆зженꙋ́тъ ѧ҆̀.
74| Тогда̀ ꙗ҆ви́тсѧ и҆скꙋше́нїе и҆збра́нныхъ мои́хъ, ꙗ҆́коже зла́то, є҆́же и҆скꙋша́етсѧ ѿ ѻ҆гнѧ̀.
75| Слы́шите, возлю́бленнїи моѝ, речѐ гдⷭь: сѐ, пред꙽ ва́ми сꙋ́ть днї́е скѡ́рби, и҆ ѿ си́хъ и҆зба́влю ва́съ.
76| Не бо́йтесѧ, ни сꙋмнева́йтесѧ, ꙗ҆кѡ бг҃ъ предводи́тель ва́шъ є҆́сть.
77| И҆ и҆́же храни́тъ за́пѡвѣди и҆ повелѣ́нїѧ моѧ҄, речѐ гдⷭь бг҃ъ, да не преотѧгчатъ ва́съ грѣ́си ва́ши, нижѐ превзы́дꙋтъ беззакѡ́нїѧ ва҄ша.
78| Го́ре и҆́же сти́снѧютсѧ ѿ грѣ҄хъ свои́хъ и҆ покрыва́ютсѧ беззакѡ́нїи свои́ми:
79| и҆́мже ѡ҆́бразомъ ни́ва сти́снѧетсѧ ѿ дꙋбра҄вы, и҆ те́рнїемъ покрыва́етсѧ стезѧ̀ є҆ѧ̀, є҆́юже не прохо́дитъ человѣ́къ, и҆ и҆сторга́етсѧ, и҆ посыла́етсѧ на сожже́нїе ѻ҆гню̀. 