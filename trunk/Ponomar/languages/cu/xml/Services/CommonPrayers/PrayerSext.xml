<COMMONPRAYER>

<HEADER Value="мл҃тва вели́кагѡ васї́лїа"/>
<TEXT Value="Бж҃е и҆ гдⷭи си́лъ, и҆ всеѧ̀ тва́ри содѣ́телю, и҆́же 
за млⷭрдїе безприкла́дныѧ млⷭти твоеѧ̀, є҆диноро́днаго 
сн҃а твоего̀ гдⷭа на́шего ї҆и҃са хрⷭта̀ низпосла́вый на 
сп҃се́нїе ро́да на́шегѡ: и҆ чⷭтны́мъ є҆гѡ̀ крⷭто́мъ 
рꙋкописа́нїе грѣ̑хъ на́шихъ растерза́вый, и҆ побѣди́вый 
тѣ́мъ нача̑ла и҆ вла̑сти тьмы̀: са́мъ влⷣко 
чл҃вѣколю́бче, прїимѝ и҆ на́съ грѣ́шныхъ 
бл҃года̑рственныѧ сїѧ̑ и҆ молє́бныѧ мл҃твы, и҆ и҆зба́ви 
на́съ ѿ всѧ́кагѡ всегꙋби́тельнагѡ и҆ мра́чнагѡ 
прегрѣше́нїѧ, и҆ всѣ́хъ ѡ҆ѕло́бити на́съ и҆́щꙋщихъ, 
ви́димыхъ и҆ неви́димыхъ вра̑гъ. пригвоздѝ стра́хꙋ 
твоемꙋ̀ плѡ́ти на́шѧ, и҆ не ѹ҆клонѝ серде́цъ на́шихъ 
въ словеса̀ и҆лѝ помышлє́нїѧ лꙋка́вствїѧ: но любо́вїю 
твое́ю ѹ҆ѧзвѝ дꙋ́шы на́шѧ, да къ тебѣ̀ всегда̀ 
взира́юще, и҆ є҆́же ѡ҆ тебѐ свѣ́томъ наставлѧ́еми, 
тебѐ непристꙋ́пнаго и҆ присносꙋ́щнаго зрѧ́ще свѣ́та, 
непреста́нное тебѐ и҆сповѣ́данїе и҆ бл҃годаре́нїе 
возсыла́емъ, безнача́льномꙋ ѻ҆ц҃ꙋ̀ со є҆диноро́днымъ 
твои́мъ сн҃омъ, и҆ всест҃ы́мъ, и҆ бл҃ги́мъ, и҆ 
животворѧ́щимъ твои́мъ дх҃омъ, ны́нѣ и҆ при́снѡ, и҆ во 
вѣ́ки вѣкѡ́въ, а҆ми́нь."/>

</COMMONPRAYER>
