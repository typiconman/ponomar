<SAINT>

<NAME Nominative="Όσιος Θεόγνωστος ο Έλλην" Short="Όσιος Θεόγνωστος"/>
<LIFE Id="saintgr" Copyright="saint.gr">
 Ο Άγιος Θεόγνωστος ήταν ελληνικής καταγωγής και ζούσε ως μοναχός στην Κωνσταντινούπολη. Το έτος 1328 μ.Χ. εξελέγη Μητροπολίτης Κιέβου, μετά την κοίμηση του Αγίου Πέτρου του Κιέβου (τιμάται 21 Δεκεμβρίου). Εγκαταστάθηκε στη Μόσχα και υποστήριξε τον ηγεμόνα της Μόσχας Ιωάννη εναντίον του ηγεμόνος του Τβερ Αλεξάνδρου Μιχαήλοβιτς, ο οποίος και αφορίσθηκε από τον Άγιο. Όταν, μετά την ρήξη προς τη Χρυσή Ορδή, κατέφυγε στην πόλη Πσκωφ, αναθεμάτισε και τους κατοίκους του Πσκωφ, διότι δέχθηκαν τον επικίνδυνο ηγεμόνα του Τβερ.<br /><br />Πέρα όμως από τις εσωτερικές αντιθέσεις, οι οποίες δημιουργήθηκαν εντός της Ρωσίας, ο Άγιος Θεόγνωστος πέτυχε με αλλεπάλληλες αποστολές στον Πατριάρχη Κωνσταντινουπόλεως την κατάργηση της Μητροπόλεως Γαλικίας και την υπαγωγή των Επισκοπών αυτής υπό τον Μητροπολίτη Ρωσίας.<br /><br />Ο Άγιος επέδειξε προς τους Μογγόλους πνεύμα συνέσεως, αφού υπέφερε πολλά από αυτούς και ιδιαίτερα από τον Τζανιμπέγκ χαν. Όταν ο τελευταίος απαίτησε μεγαλύτερους φόρους από την Εκκλησία και τον λαό, ο Άγιος απέφυγε την λήψη γενικότερου φορολογικού μέτρου κατά της Εκκλησίας της Ρωσίας. Και όταν τον κατηγόρησαν στον ηγεμόνα των Μογγόλων ότι δεν αποδίδει τιμές σε αυτόν, ο Άγιος απάντησε ότι ο Χριστός ήλθε να μας διδάξει την αλήθεια και να μας λυτρώσει από την αμαρτία και την πλάνη. Γιατί θα έπρεπε εκείνος, ως Επίσκοπος, να αποδίδει τέτοια τιμή στους κοσμικούς άρχοντες και την ειδωλολατρία;<br /><br />Ο Άγιος Θεόγνωστος κοιμήθηκε με ειρήνη, το έτος 1353 μ.Χ., αφού προηγουμένως είχε επιλέξει ως διάδοχό του τον Επίσκοπο του Βλαδιμήρ, Αλέξιο.
</LIFE></SAINT>