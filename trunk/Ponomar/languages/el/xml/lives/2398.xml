<SAINT>

<NAME Nominative="Μνήμη της Αλώσεως και πυρπολήσεως της Ιερουσαλήμ από τους Πέρσες" Short="Μνήμη της"/>
<LIFE Id="saintgr" Copyright="saint.gr">
 Η Εκκλησία των Ιεροσολύμων τελούσε κατά την ημέρα αυτή λειτουργική Σύναξη στο ναό της Αναστάσεως, για την θλιβερή ανάμνηση της καταστροφής και πυρπολήσεως της Αγίας Πόλεως από τους Πέρσες το 614 μ.Χ. Κατά την εορτή αυτή εψάλλετο ιδιαίτερη Ακολουθία, της οποίας διασώθηκαν Στιχηρά και Κανόνας μέχρι της ζ' Ωδής. Την άλωση της Ιερουσαλήμ από τους Πέρσες περιέγραψε με λεπτομέρειες ο σύγχρονος αυτής αγιοσαββίτης μοναχός Αντίοχος Στρατήγιος.<br /><br />Η επίθεση των Περσών κατά της Ιερουσαλήμ άρχισε στις 15 Απριλίου. Οι εχθροί εισέβαλαν στην πόλη, όπως τα εξαγριωμένα άγρια κτήνη. Οι Χριστιανοί κατέφυγαν σε σπήλαια, τάφρους, δεξαμενές και ναούς, προκειμένου να σωθούν. Οι κατακτητές δεν έδειξαν οίκτο. Δεν σεβάσθηκαν ούτε άνδρες, ούτε γυναίκες, ούτε παιδιά, ούτε βρέφη, ούτε νέους, ούτε γέροντες, ούτε μοναχούς, ούτε κληρικούς. Ο βασιλέας των Περσών Χορσόης βοηθούμενος από 20.000 Ιουδαίους εξάλειψε κάθε χριστιανικό οικοδόμημα και 80.000 Χριστιανοί μαρτύρησαν. Τότε μεταφέρθηκε στην Περσία αιχμάλωτος ο Πατριάρχης και ο Τίμιος Σταυρός. Αλλά με την αναχώρηση του Χορσόη φαίνεται ότι ο Περσικός ζυγός δεν συνέχισε να είναι σκληρός, διότι ο Επίσκοπος Μόδεστος, που αντικατέστησε πρόσκαιρα τον Πατριάρχη, κατόρθωσε να οικοδομήσει έστω και πρόχειρα το ναό της Αναστάσεως και άλλους ναούς.
</LIFE></SAINT>