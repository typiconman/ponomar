<SAINT>
<NAME Nominative="Άγιος Augustine Αρχιεπίσκοπος Καντουαρίας"/>
<LIFE Id="saintgr" Copyright="saint.gr">
Οι Σάξονες, οι Άγγλοι, οι Τζιούτς και οι ειδωλολάτρες Γερμανοί, οι οποίοι άρχισαν να εγκαθίστανται στη Βρετανία από το 454 μ.Χ., αφού απώθησαν διά πυρός και σιδήρου πιο ορεινούς τόπους και στα νησιά τους Βρετανούς, εξακολούθησαν να ζουν μέσα στο σκοτάδι της πλάνης και της ειδωλολατρίας.<br /><br />Ο Επίσκοπος Ρώμης Γρηγόριος ο Μέγας (τιμάται 12 Μαρτίου), εκπληρώνοντας παλαιό διακαή πόθο του να εκχριστιανίσει τους Αγγλοσάξονες, απέστειλε εκεί τον Άγιο Augustine (Αυγουστίνο), μοναχό του Αγίου Ανδρέου της ομώνυμης μονής στη Ρώμη, συνοδευόμενο από σαράντα μοναχούς, για να αναλάβει το έργο αυτό.<br /><br />Αφού έφθασαν μετά από πολλές περιπέτειες στη Βρετανία, αποβιβάσθηκαν στο νησί Τάνετ το 596 μ.Χ. και αμέσως ειδοποίησαν τον βασιλέα του Κέντ Ethelbert (τιμάται 24 Φεβρουαρίου) σχετικά με την άφιξή τους στη χώρα του και για τον σκοπό αυτών. Μετά από λίγες ημέρες ο βασιλέας μετέβη αυτοπροσώπος στο νησί, για να τους συναντήσει. Αφού τους άκουσε, δέχθηκε να τους παράσχει διευκολύνσεις, χωρίς όμως να υποσχεθεί ή να δεσμευθεί ότι θα πίστευε και ο ίδιος στον Χριστό.<br /><br />Τους παραχώρησε, λοιπόν, κατοικία στο Καντέρμπουρυ, όπως και το ναό του Αγίου Μαρτίνου, τον οποίο είχαν αφήσει οι παλαιοί Βρετανοί. Το ναό αυτό χρησιμοποιούσε η βασίλισσα Μπέρθα, Χριστιανή από την Γαλλία, η οποία είχε ως προσωπικό της εφημέριο κάποιον Επίσκοπο από το Παρίσι.<br /><br />Έχοντας το ναό αυτό ως ορμητήριο οι ιεραπόστολοι μοναχοί άρχισαν να κηρύττουν, να βαπτίζουν και να τελούν τη Θεία Λειτουργία. Πολλοί ειδωλολάτρες προσειλκύσθησαν από αυτούς στην Ορθόδοξη πίστη. Μετά παρέλευση ενός έτους, ο Άγιος Augustine μετέβη στην Αρελάτη, όπου χειροτονήθηκε Επίσκοπος από τον Μητροπολίτη Βιργίλιο. Αφού επέστρεψε, απέστειλε στη Ρώμη τον Λαυρέντιο και τον Πέτρο, για να ζητήσουν και άλλους ιεραποστόλους προς ενίσχυση του έργου τους.<br /><br />Ο Πάπας Γρηγόριος απέστειλε πολλούς εκλεκτούς μαθητές του, μεταξύ των οποίων ήταν ο Μελέτιος (τιμάται 24 Απριλίου) πρώτος Επίσκοπος του Λονδίνου, ο Justus (Ιούστος) (τιμάται 10 Νοεμβρίου) πρώτος Επίσκοπος Ρότσεστερ, ο Παυλίνος (τιμάται 10 Οκτωβρίου) πρώτος Αρχιεπίσκοπος Υόρκης και ο Ρουφινιανός, τρίτος ηγούμενος της μονής των Αγίων Πέτρου και Παύλου Καντουαρίας. Ο Άγιος Bede (Βεδέας) (τιμάται 27 Μαΐου) αναφέρει ότι ο Επίσκοπος Ρώμης Γρηγόριος απέστειλε διά των ιεραποστόλων αυτών προς την Εκκλησία της Βρετανίας πολλά ιερά σκεύη για τη λατρεία, καλύμματα του Θυσιαστηρίου, άμφια των ιερέων, ιερά λείψανα Αγίων και πολλά βιβλία. Το 604 μ.Χ. απέστειλε προς τον Άγιο Αυγουστίνο το παλλίον (επισκοπικό ωμοφόριο) με εντολή να χειροτονήσει δώδεκα Επισκόπους υπαγόμενους στη μητροπολιτική του έδρα. Η εντολή αυτή δεν εκτελέσθηκε αμέσως λόγω διαφόρων εκκλησιαστικών δυσχεριών.<br /><br />Ο Άγιος Αυγουστίνος λίγο πριν την κοίμησή του χειροτόνησε ως διάδοχό του τον Άγιο Λαυρέντιο (τιμάται 3 Φεβρουαρίου), για να μην απομείνει χωρίς ποιμένα η νεαρή Εκκλησία.<br /><br />Ο Άγιος κοιμήθηκε με ειρήνη το 605 μ.Χ. και υπήρξε αναμφίβολα ο θεμελιωτής της Εκκλησίας των Αγγλοσαξόνων.
</LIFE>
</SAINT>
