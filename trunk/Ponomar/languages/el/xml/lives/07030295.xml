<SAINT>

<NAME Nominative="Άγιος Γεράσιμος ο νέος ο Καρπενησιώτης" Short="Άγιος Γεράσιμος"/>
<LIFE Id="saintgr" Copyright="saint.gr">
 Το Καρπενήσι, και συγκεκριμένα το χωριό Μέγα, είναι ο τόπος όπου γεννήθηκε ο νέος οσιομάρτυρας Γεράσιμος, και κατά κόσμον Γεώργιος. Ένδεκα χρονών, πήγε στην Κωνσταντινούπολη και παρέμεινε κοντά σ' έναν παντοπώλη. Κάποια μέρα, μετέφερε πάνω στο κεφάλι του ένα χάλκινο δίσκο, που είχε πινάκια γεμάτα πηγμένο γάλα. Σε κάποια στιγμή όμως γλίστρησε, του έπεσε ο δίσκος με τα πινάκια και του έσπασαν όλα. Και ενώ έκλαιγε μέσα στο δρόμο για τη δυστυχία που τον βρήκε, τον πήρε κοντά της μια επίσημη Οθωμανίδα κυρία, που τον παρηγόρησε. Στη συνέχεια με διάφορες περιποιήσεις, τον ξεγέλασε και κατάφερε να τον εξισλαμίσει. Μετά από πολλά χρόνια ο Γεώργιος, κατάλαβε το αμάρτημα του και έφυγε για την πατρίδα του. Αργότερα πήγε στο Άγιο Όρος, εκάρη μοναχός και ονομάστηκε Γεράσιμος. Επιθυμώντας όμως το μαρτύριο, επέστρεψε στη βασιλεύουσα και αποκήρυξε τον Ισλαμισμό. Κατόπιν μπροστά στον πρώην κύριο του, κήρυξε με θάρρος την πίστη του στον Χριστό. Παρά τις κολακείες και τα βασανιστήρια, ο Γεράσιμος έμεινε αμετακίνητος στην πίστη του. Τότε, στις 3 Ιουλίου 1812 τον αποκεφάλισαν στο Μπαμπά Χουμάϊ της Κωνσταντινούπολης. Τότε ήταν 25 χρονών. Το λείψανο του Αγίου, ενταφιάστηκε στην αρχή στο νησί Πρώτη. Αργότερα μεταφέρθηκε στη Μονή του Πυρσού στο Καρπενήσι. Εικόνα του Αγίου βρίσκεται τυπωμένη στην Ακολουθία του.
</LIFE></SAINT>