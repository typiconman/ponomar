<SAINT>

<NAME Nominative="Άγιος Πλάτων ο Ιερομάρτυρας Επίσκοπος Αχρίδος" Short="Άγιος Πλάτων"/>
<LIFE Id="saintgr" Copyright="saint.gr">
 Ο Άγιος Ιερομάρτυς Πλάτων (Γιοβάνοβιτς) γεννήθηκε στο Βελιγράδι το 1874 μ.Χ. Μετά το πέρας των εγκυκλίων μαθημάτων του συνέχισε τις σπουδές του στη Μόσχα και το 1901 μ.Χ. επέστρεψε στη Σερβία, όπου έγινε ηγούμενος της μονής Ρακόβιτσα κοντά στο Βελιγράδι. Παράλληλα δίδασκε στο εκκλησιαστικό σεμινάριο του Βελιγραδίου.<br /><br />Κατά την διάρκεια του Α' Παγκοσμίου πολέμου έμεινε στη Σερβία και ανέλαβε τη διακονία των ορφανών και των πληγέντων. Το 1938 μ.Χ. εξελέγη Επίσκοπος Αχρίδος και το 1939 μ.Χ. μετατέθηκε στην Επισκοπή της Μπάνια Λούκα στο βόρειο μέρος της Βοσνίας.<br /><br />Όταν ο Χίτλερ, κατά την διάρκεια του Β' Παγκοσμίου πολέμου, κατέλαβε το βασίλειο της Γιουγκοσλαβίας, διόρισε φιλοναζιστική κυβέρνηση στην Κροατία. Η νέα κυβέρνηση απαίτησε όλοι οι Ορθόδοξοι Σέρβιοι (περίπου 3.000.000 πιστοί) να ασπασθούν το Ρωμαιοκαθολικισμό, για να θεωρούνται Κροάτες, ή να εγκαταλείψουν τον τόπο τους, για να μην δολοφονηθούν. Οι αρχές ζήτησαν από τον Επίσκοπο Πλάτωνα, επειδή καταγόταν από το Βελιγράδι, να εγκαταλείψει την περιοχή και να φύγει μαζί με το ποίμνιό του στη Σερβία, αλλά εκείνος αρνήθηκε σθεναρά να εγκαταλείψει το ποίμνιό του και την Επισκοπή του. Έτσι, στις 4 Μαΐου 1941 μ.Χ., τον συνέλαβαν, τον βασάνισαν και τον σκότωσαν. Το τίμιο λείψανό του το έριξαν στον ποταμό, όπου βρέθηκε μετά τρεις εβδομάδες. Κατά την διάρκεια του πολέμου η φιλοναζιστική εξουσία οδήγησε στο Γιασένοβακ, το μεγαλύτερο στρατόπεδο συγκέντρωσης στο χώρο των Βαλκανίων, τους Χριστιανούς, τους Εβραίους και τους Τσιγγάνους. Εκεί βασανίσθηκαν και δολοφονήθηκαν περί τους 700.000 άνθρωποι.<br /><br />Η Ιερά Σύνοδος της Εκκλησίας της Σερβίας, με απόφασή της, ανεκήρυξε τον Επίσκοπο Πλάτωνα Άγιο και τον ενέταξε στο αγιολόγιό της.
</LIFE></SAINT>