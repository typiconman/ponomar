<SAINT>

<NAME Nominative="Σύναξη της Παναγίας της Φανερωμένης στην Λευκάδα" Short="Σύναξη της"/>
<LIFE Id="saintgr" Copyright="saint.gr">
 Λίγα χιλιόμετρα έξω από τη Λευκάδα, σ’ ένα μαγευτικό τοπίο, πάνω σ’ ένα καταπράσινο λόφο, βρίσκεται κτισμένο το μοναστήρι της Παναγίας της Φανερωμένης.<br /><br />Σύμφωνα με την παράδοση, στο μέρος αυτό παλαιότερα ήταν χτισμένος ο ναός της θεάς Αρτέμιδος, στον οποίο ο μαθητής του Αποστόλου Παύλου Ηρωδίωνας (βλέπε 28 Μαρτίου), γονατιστός, προσευχήθηκε με πίστη στο Θεό και το είδωλο της Αρτέμιδας έπεσε κάτω και έγινε θρύψαλα.<br /><br />Στη θέση αυτή οι χριστιανοί έχτισαν ένα μικρό ναό αφιερωμένο στην Παναγία. Το 332 μ.Χ. ο τότε επίσκοπος Λευκάδος Αγάθαρχος και δύο πατέρες εγκαθίστανται στο ναό, τον επεκτείνουν και χτίζουν τα πρώτα κελιά θέτοντας έτσι τις βάσεις του μοναχισμού στο νησί. Μετα από λίγα χρόνια το Μοναστήρι καταστράφηκε από μεγάλη πυρκαγιά, αλλά οι χριστιανοί της Λευκάδας το ξανάχτισαν. Μάλιστα παράγγειλαν την εικόνα της Παναγίας στην Κωνσταντινούπολη (5ος μ.Χ. αιώνας), στον αγιογράφο Κάλλιστο, πού ήταν ιερέας στην Αγιά Σοφιά. Εκείνος, ύστερα από προσευχή και νηστεία, άρχισε να ζωγραφίζει την εικόνα. Το σχέδιο της μορφής της Παναγίας αποκαλύφθηκε στον Κάλλιστο με θαυμαστό τρόπο. Ο αγιογράφος βρήκε από την ίδια την Παναγία σχεδιασμένη την εικόνα («αχειροποίητος») και ο ίδιος με όμορφα χρώματα την τελείωσε. Από το θαύμα αυτό ονομάστηκε η εικόνα «Φανερωμένη».<br /><br />Στα χρόνια που ακολούθησαν το νησί θα γνωρίσει πολλούς κατακτητές και η Μονή θα δεχθεί αλλεπάλληλα χτυπήματα και καταστροφές. Το 1734 μ.Χ και ενώ το νησί είναι υπό Ενετική κυριαρχία, χτίζεται ο κεντρικός ναός στη σημερινή του μορφή. Ο ίδιος αυτός ναός θα καεί ολοκληρωτικά το 1886 μ.Χ. για να αρχίσει για μια ακόμη φορά η ανακατασκευή και ανακαίνιση του. Το τέμπλο κατασκευασμένο το 1887 μ.Χ. είναι έργο του Ευστράτιου Προσαλέντη ενώ οι εικόνες προστέθηκαν αργότερα, το 1919 μ.Χ., και φιλοτεχνήθηκαν από τους αδελφούς Χριστόδουλο και Θωμά Ζωγράφο. Η εικόνα της Παναγίας που υπάρχει σήμερα είναι αντίγραφο της θαυματουργής εικόνας, φιλοτεχνημένο από τον Ιερομόναχο Βενιαμίν Κοντράκη στο Άγιο Όρος το 1887 μ.Χ.<br /><br />Ποίημα του Αριστοτέλη Βαλαωρίτη<br /><br />Η  ΦΑΝΕΡΩΜΕΝΗ<br /><br />Χαμογελά η ανατολή και ροδοκοκκινίζει<br />ολίγο ολίγο η καταχνιά, που τα βουνά στολίζει.<br />Λαλεί τ΄ ορνίθι της αυγής, το πρόβατο βελάζει.<br />Ξυπνούν στα πλάγια οι πέρδικες, η μια την άλλη κράζει.<br /><br />Ξυπνά κι ο γέρο γούμενος, τον όρθρο του σημαίνει<br />και μουρμουρίζοντας σιγά, στην εκκλησιά πηγαίνει,<br />την άγια εικόνα της Κυράς σκυφτά να προσκυνήσει.<br /><br />Κι εκεί που ετέντων ο παπάς τα χείλη να φιλήσει<br />του κάστηκε πως έλειπε - παράδοξη ιστορία -<br />απ΄ το θρονί της το χρυσό η Δέσποινα Μαρία…<br /><br />Ετρόμαξ΄ ο καλόγερος… Στην πλάκα γονατίζει,<br />χτυπά το μέτωπο στη γη, παρακαλεί, δακρύζει….<br />Με μιας αστράφτ΄ η εκκλησιά κι αισθάνεται ένα χέρι<br />όπου τον ανασήκωνε… Μοσχοβολάει τ΄ αγέρι…<br /><br />Τα μάτια του άνοιξ΄ ο παπας… Στο κατασπρο του γενι<br />το δακρυ του εσταζε βροχη.. Κυττάζει… καθισμένη<br />στο θρόνο βλέπει την Κυρά, που του χαμογελούσε<br />και το Παιδί, που εχαίρετο και που τον ευλογούσε.<br /><br />- Σε ποιο καλύβι αγνώριστο, σε ποια καρδιά θλιμμένη<br />να πέρασες τη νύχτα Σου, Κυρά Φανερωμένη;<br />Ποιό μαραμένο λούλουδο η χάρη Σου, Κυρούλα,<br />κρυφά ν΄ ανάστησε, σαν ουρανού δροσούλα;
</LIFE></SAINT>