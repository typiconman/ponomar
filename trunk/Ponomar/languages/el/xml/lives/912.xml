<SAINT>
<NAME Nominative="Άγιος Δαβίδ ο νέος Οσιομάρτυρας"/>
<LIFE Id="saintgr" Copyright="saint.gr">
Ο Άγιος Δαβίδ, γεννήθηκε στο Αϊβαλί (Κυδωνιές) της Μικράς Ασίας και σε νεαρή ηλικία μετέβη στο Άγιο Όρος και εκάρη μοναχός στη σκήτη της Αγίας Άννης. Αργότερα με την άδεια του ηγουμένου και τις ευχές των αδελφών της Μονής, πήγε στη Σμύρνη για να διευρενήσει έρανο για την ανοικοδόμηση των μοναστηριών του Αγίου Όρους. Επέστρεψε στο Άγιο Όρος και με τα συγκεντρωθέντα αποπεράτωσε τους ναούς της Μεταμορφώσεως και της Υπεραγίας Θεοτόκου. Γρήγορα όμως τον κατέλαβε ο πόθος του μαρτυρίου. Για το λόγο αυτό πήγε στη Μαγνησία της Μ. Ασίας και διακήρυξε ποικιλοτρόπως την πίστη του στον ουράνιο Δομήτορα και αφού μαστιγώθηκε και κτυπήθηκε αλύπητα από τους Τούρκους εκδιώχθηκε. Όταν επέστρεψε στο Άγιο Όρος δεν έλαβε την ευλογία του Γέροντά του για το μαρτύριο και γι' αυτό μετέβη στις Καρυές. Εκεί συνάντησε και συμβουλεύθηκε τον επίσκοπο πρώην Χριστουπόλεως Παγκράτιο και αφού έλαβε την ευλογία του αναχώρησε για τη Θεσσαλονίκη. Εκεί πληροφορήθηκε μετά λύπης ότι στη Βατοπεδινή Σκήτη του Αγίου Δημητρίου, έφθασε κάποιος μοναχός ο οποίος εξισλαμίσθηκε και προσπάθησε να τον συμβουλεύσει να μετακινηθεί και να σώσει την ψυχή του. Οι Τούρκοι έμαθαν όμως το σκοπό του, τον συνέλαβαν και σιδηροδέσμιο, τον οδήγησαν στον κριτή, ο οποίος φοβούμενος μήπως ο Δαβίδ μεταστρέψει το μοναχό που εξισλαμίσθηκε, εξέδωσε αμέσως καταδικαστική απόφαση θανάτου του. Απαγχονίστηκε στις 26 Ιουνίου 1813 και προστέθηκε στην ουράνια χορεία των μαρτύρων.
</LIFE>
</SAINT>
