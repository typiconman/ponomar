#1
1| А҆да́мъ, си́ѳъ, є҆нѡ́съ,
2| каїна́нъ, малелеи́лъ, ї҆а́редъ,
3| є҆нѡ́хъ, маѳꙋса́лъ, ламе́хъ,
4| нѡ́е, си́мъ, ха́мъ, ї҆а́феѳъ.
5| Сы́нове ї҆а́феѳѡвы: гаме́ръ и҆ магѡ́гъ и҆ мада́й, ї҆ѡѵа́нъ, є҆лїса̀ и҆ ѳове́лъ, и҆ мосо́хъ и҆ ѳї́расъ.
6| Сы́нове же гаме́рѡвы: а҆схана́зъ и҆ рїфа́ѳъ и҆ ѳоргама̀.
7| Сы́нове же ї҆ѡѵа҄ни: є҆лїса̀ и҆ ѳарсї́съ, и҆ хетти́мъ и҆ додани́мъ.
8| Сы́нове же ха́мѡвы: хꙋ́съ и҆ месраї́мъ, фꙋ́дъ и҆ ханаа́нъ.
9| Сы́нове же хꙋ́сѡвы: сава̀ и҆ є҆ѵїла̀, и҆ саваѳа̀ и҆ регма̀ и҆ севеѳаха̀. Сы́нове же регма́нѡвы: сава̀ и҆ дада́нъ.
10| Хꙋ́съ же родѝ неврѡ́да: се́й нача̀ бы́ти и҆споли́нъ лове́цъ на землѝ.
11| Месраї́мъ же родѝ лѡдїи́ма и҆ а҆намїи́ма, и҆ лавїи́ма и҆ нефѳѡсеи́мы,
12| и҆ фаѳерои́мы и҆ патросѡнїи́мы, и҆ хаслѡи́мы, ѿ ни́хже и҆зыдо́ша фѷлїстї́ми, и҆ кафѳорїи́мы.
13| Ханаа́нъ же родѝ сїдѡ́на пе́рвенца своего̀ и҆ хетте́а,
14| и҆ ї҆евꙋсе́а и҆ а҆морре́а, и҆ гергесе́а
15| и҆ є҆ѵе́а, и҆ а҆рꙋке́а и҆ а҆сене́а,
16| и҆ а҆радї́а и҆ самаре́а и҆ а҆маѳї́а.
17| Сы́нове же си́мѡвы: є҆ла́мъ и҆ а҆ссꙋ́ръ, и҆ а҆рфаѯа́дъ и҆ лꙋ́дъ и҆ а҆ра́мъ. Сы́нове же а҆ра҄мли: ѹ҆́зъ и҆ ѹ҆́лъ, и҆ геѳе́ръ и҆ мосо́хъ.
18| А҆рфаѯа́дъ же родѝ каїна́на, каїна́нъ же родѝ салꙋ̀, сала́ же родѝ є҆ве́ра.
19| Е҆ве́рꙋ же роди́стасѧ два̀ сы҄на: и҆́мѧ є҆ди́номꙋ фале́къ, ꙗ҆́кѡ бо дни҄ є҆гѡ̀ раздѣле́на бы́сть землѧ̀, и҆ и҆́мѧ бра́тꙋ є҆гѡ̀ ї҆екта́нъ.
20| Ї҆екта́нъ же родѝ є҆лмѡда́да и҆ сале́фа, и҆ а҆сермѡ́ѳа и҆ ї҆аде́ра,
21| и҆ а҆дора́ма и҆ ѹ҆за́ла, и҆ де́клꙋ
22| и҆ гамаа́ла, и҆ а҆вїмеи́ла и҆ са́вꙋ,
23| и҆ ѹ҆фї́ра и҆ є҆ѵїла́та и҆ ї҆ѡа́ва: всѝ сї́и сы́нове ї҆екта́нѡвы.
24| Сы́нове же си́мѡвы: а҆рфаѯа́дъ, каїна́нъ, сала̀,
25| є҆ве́ръ, фале́къ, рага́въ,
26| серꙋ́хъ, нахѡ́ръ, ѳа́ра,
27| а҆вра́мъ, то́й є҆́сть а҆враа́мъ.
28| Сы́нове же а҆враа́мли: ї҆саа́къ и҆ ї҆сма́илъ.
29| Сї́и же ро́ди и҆́хъ: пе́рвенецъ ї҆сма́иловъ наваїѡ́ѳъ и҆ кида́ръ, и҆ навдеи́лъ и҆ мавса́нъ,
30| и҆ масма̀ и҆ ї҆дꙋма̀, и҆ массї́й и҆ ходда́дъ, и҆ ѳема́нъ
31| и҆ ї҆етꙋ́ръ, и҆ нафе́съ и҆ кедма̀: сї́и сꙋ́ть сы́нове ї҆сма҄или.
32| Сы́нове же хеттꙋ́ры подло́жницы а҆враа́мовы, и҆ родѝ є҆мꙋ̀ зомвра́на и҆ ї҆еза́на, и҆ мада́ла и҆ мадїа́ма, и҆ ї҆есво́ка и҆ сꙋе́а. Сы́нове же ї҆еза҄ни: сава̀ и҆ деда́нъ. Сы́нове же деда́нѡвы: рагꙋи́лъ и҆ навдеи́лъ, и҆ а҆ссꙋрїи́мъ и҆ латꙋсїи́мъ и҆ а҆сѡмї́нъ.
33| Сы́нове же мадїа҄мли: гефа́ръ и҆ ѻ҆фе́ръ, и҆ є҆нѡ́хъ и҆ а҆вїда̀ и҆ є҆лда́дъ: всѝ тї́и сы́нове хеттꙋ́рини. Роди́ же а҆враа́мъ ї҆саа́ка.
34| Сы́нове же ї҆саа́кѡвы и҆са́ѵъ и҆ ї҆и҃ль.
35| Сы́нове же и҆са́ѵѡвы: є҆лїфа́зъ и҆ рагꙋи́лъ, и҆ ї҆евꙋ́лъ и҆ ї҆егло́мъ и҆ коре́й.
36| Сы́нове є҆лїфа́зѡвы: ѳема́нъ и҆ ѡ҆ма́ръ, и҆ сѡфа́ръ и҆ гоѳа́мъ и҆ кене́зъ. Ѳа́мна же подло́жница є҆лїфа́зова родѝ є҆мꙋ̀ а҆мали́ка.
37| Сы́нове же рагꙋи́лєвы: нахе́ѳъ и҆ зарѐ, и҆ соммѐ и҆ мозѐ.
38| Сы́нове же сиї́рѡвы: лѡта́нъ и҆ сѡва́лъ, и҆ севегѡ́нъ и҆ а҆на̀, и҆ дисѡ́нъ и҆ а҆са́ръ и҆ рїсѡ́нъ.
39| Сы́нове же лѡта҄ни: хоррї̀ и҆ є҆ма́нъ, и҆ сестрѣ̀ лѡта́нѧ ѳамна̀.
40| Сы́нове же сѡва҄ли: а҆дꙋа́ръ и҆ манаа́ѳъ, и҆ ѹ҆ва́лъ и҆ саифѝ и҆ ѡ҆на́нъ. Сы́нове же севегѡ҄ни: а҆їа̀ и҆ ѡ҆на́мъ.
41| Сы́нове же а҆на҄ни: дисо́нъ и҆ є҆лївама̀, дщѝ а҆на́нѧ, дво́е. Сы́нове же дисо́нѡвы: а҆мада̀ и҆ є҆сева́нъ, и҆ є҆ѳра́нъ и҆ харра́нъ.
42| Сы́нове же а҆са́рѡвы: валаа́мъ и҆ зана́нъ и҆ ї҆лака́нъ, и҆ сы́нове дисѡ́ни: ѡ҆́съ и҆ а҆рра́нъ.
43| И҆ сї́и ца́рїе и҆́хъ, и҆̀же ца́рствоваша въ землѝ є҆дѡ́мли, пре́жде не́же бы́сть ца́рь над сыны̀ ї҆и҃левыми: вала́къ сы́нъ веѡ́ровъ, и҆ и҆́мѧ гра́дꙋ є҆гѡ̀ деннава̀:
44| ѹ҆́мре же вала́къ, и҆ ца́рствова вмѣ́стѡ є҆гѡ̀ ї҆ѡва́въ, сы́нъ за́ринъ, ѿ восо́рры.
45| И҆ ѹ҆́мре ї҆ѡва́въ, и҆ ца́рствова вмѣ́стѡ є҆гѡ̀ а҆со́мъ ѿ землѝ ѳеманѡ́ни.
46| И҆ ѹ҆́мре а҆со́мъ, и҆ ца́рствова вмѣ́стѡ є҆гѡ̀ а҆да́дъ, сы́нъ вара́довъ, и҆́же поразѝ мадїа́ма на по́ли мѡа́вли: и҆ и҆́мѧ гра́дꙋ є҆гѡ̀ гетѳе́мъ.
47| И҆ ѹ҆́мре а҆да́дъ, и҆ ца́рствова вмѣ́стѡ є҆гѡ̀ самаа̀ ѿ мессекка́са.
48| И҆ ѹ҆́мре самаа̀, и҆ ца́рствова вмѣ́стѡ є҆гѡ̀ саꙋ́лъ ѿ роѡвѡ́ѳа, и҆́же бли́з рѣкѝ.
49| Ѹ҆́мре же саꙋ́лъ, и҆ ца́рствова вмѣ́стѡ є҆гѡ̀ валаеннѡ́нъ сы́нъ а҆ховѡ́ровъ.
50| И҆ ѹ҆́мре валаеннѡ́нъ, и҆ ца́рствова вмѣ́стѡ є҆гѡ̀ а҆да́дъ сы́нъ вара́довъ, є҆гѡ́же гра́дꙋ и҆́мѧ бѣ̀ фогѡ́ръ и҆ и҆́мѧ женѣ̀ є҆гѡ̀ метевеи́ль, дще́рь матраи́ѳа.
51| И҆ ѹ҆́мре а҆да́дъ, и҆ нача́ша бы́ти кнѧ҄зи є҆дѡ҄мли: кнѧ́зь ѳема́нъ, кнѧ́зь а҆лꙋ́а, кнѧ́зь ї҆еѳа́фъ,
52| кнѧ́зь є҆лївама̀, кнѧ́зь и҆ла̀, кнѧ́зь фїнѡ́нъ,
53| кнѧ́зь кене́зъ, кнѧ́зь ѳема́нъ, кнѧ́зь вамаи́лъ,
54| кнѧ́зь гамеси́лъ, кнѧ́зь а҆рерама́нъ. Сї́и бы́ша кнѧ҄зи є҆дѡ́мстїи.
#2
1| Сы́нове же ї҆и҃лєвы сї́и сꙋ́ть: рꙋви́мъ, сѷмеѡ́нъ, леѵї́й, ї҆ꙋ́да, ї҆ссаха́ръ, завꙋлѡ́нъ,
2| да́нъ, ї҆ѡ́сифъ, венїамї́нъ, нефѳалї́мъ, га́дъ и҆ а҆си́ръ.
3| Сы́нове ї҆ꙋ҄дины: и҆́ръ, а҆ѵна́нъ и҆ силѡ́мъ: сї́и трїѐ роди́шасѧ є҆мꙋ̀ ѿ дще́ре саѵы̀ хананї́тѧныни. Бы́сть же и҆́ръ пе́рвенецъ ї҆ꙋ́динъ лꙋка́въ пред гдⷭемъ: и҆ ѹ҆бѝ є҆го̀.
4| Ѳама́рь же невѣ́стка є҆гѡ̀ родѝ є҆мꙋ̀ фаре́са и҆ за́рꙋ. Всѣ́хъ сынѡ́въ ї҆ꙋ́диныхъ пѧ́ть.
5| Сы́нове же фаре́сѡвы: є҆срѡ́мъ и҆ ї҆емꙋи́лъ.
6| Сы́нове же за҄рины: замврї́й и҆ ї҆ѳа́мъ, и҆ є҆мꙋа́нъ и҆ калха́дъ и҆ дарале́й: всѣ́хъ пѧ́ть.
7| Сы́нове же хармї҄ины а҆ха́ръ, и҆́же смꙋтѝ ї҆и҃лѧ, и҆́же сложи́сѧ на проклѧ́тїе.
8| И҆ сы́нове ї҆ѳа҄мли а҆зарї́а.
9| Сы́нове же є҆срѡ́мѡвы, и҆̀же роди́шасѧ є҆мꙋ̀: ї҆ерамеи́лъ и҆ а҆ра́мъ и҆ халовї̀.
10| А҆ра́мъ же родѝ а҆мїнада́ва, а҆мїнада́въ же родѝ наассѡ́на, кнѧ́зѧ до́мꙋ ї҆ꙋ́динꙋ,
11| наассѡ́нъ же родѝ салмѡ́на, и҆ салмѡ́нъ родѝ воо́за,
12| и҆ воо́зъ родѝ ѡ҆ви́да, и҆ ѡ҆ви́дъ родѝ ї҆ессе́а.
13| Ї҆ессе́й же родѝ пе́рвенца своего̀ є҆лїа́ва, и҆ втора́го а҆мїнада́ва, и҆ тре́тїѧго саме́а,
14| и҆ четве́ртаго наѳанаи́ла, и҆ пѧ́таго реи́ла,
15| и҆ шеста́го а҆са́ка, и҆ седма́го давї́да.
16| И҆ сестры҄ и҆́хъ бы́ша: сарꙋї́а и҆ а҆вїге́а. Сы́нове же сарꙋї҄ны: а҆ве́сса и҆ ї҆ѡа́въ и҆ а҆саи́лъ, трїѐ сї́и.
17| А҆вїге́а же родѝ а҆ме́ссꙋ, є҆гѡ́же ѻ҆те́цъ бы́сть ї҆оѳо́ръ ї҆сма́илтѧнинъ.
18| И҆ хале́въ сы́нъ є҆срѡ́мѡвъ поѧ̀ женꙋ̀ а҆зꙋ́вꙋ и҆ ї҆ерїѡ́ѳꙋ. И҆ сї́и сы́нове є҆ѧ̀: ї҆аса́ръ и҆ сꙋва́въ и҆ а҆рдѡ́нъ.
19| И҆ ѹ҆́мре а҆зꙋ́ва, и҆ взѧ̀ себѣ̀ хале́въ женꙋ̀ є҆фра́ѳꙋ, ꙗ҆́же родѝ є҆мꙋ̀ ѡ҆́ра,
20| ѡ҆́ръ же родѝ ѹ҆рї́ю, и҆ ѹ҆рї́а родѝ веселеи́ла.
21| По се́мъ же вни́де є҆срѡ́мъ ко дще́ри махї́ра ѻ҆тца̀ галаа́дова, и҆ се́й поѧ̀ ю҆̀, сы́й въ лѣ́тѣхъ шести́десѧти пѧти́хъ: и҆ родѝ є҆мꙋ̀ сегꙋ́ва.
22| Сегꙋ́въ родѝ ї҆аї́ра, и҆ бѣ́ша є҆мꙋ̀ два́десѧть трѝ гра́ды въ землѝ галаа́дстѣй.
23| Взѧ́ же гедсꙋ́ръ и҆ а҆ра́мъ вє́си ї҆аї́рѡвы, кана́ѳъ и҆ се́ла є҆гѡ̀, шестьдесѧ́тъ градѡ́въ. Всѝ тї́и сы́нове махї́ра ѻ҆тца̀ галаа́дова.
24| И҆ по ѹ҆ме́ртвїи є҆срѡ́ма вни́де хале́въ во є҆фра́ѳꙋ, жена́ же є҆срѡ́млѧ а҆вїа̀, и҆ родѝ є҆мꙋ̀ а҆сдѡ́ма ѻ҆тца̀ ѳекѡ́ева.
25| И҆ бѣ́ша сы́нове ї҆ерамеи́ла пе́рвенца є҆срѡ́млѧ: ра́мъ пе́рвенецъ и҆ ваана̀, и҆ а҆ра́мъ и҆ а҆со́мъ бра́тъ є҆гѡ̀.
26| И҆ бѣ̀ жена̀ и҆́на ї҆ерамеи́лꙋ, и҆́менемъ а҆та́ра, ꙗ҆́же бы́сть ма́ти ѹ҆на́млѧ.
27| И҆ бы́ша сы́нове ра́ма пе́рвенца ї҆ерамеи́лѧ: маа́съ и҆ ї҆амї́нъ и҆ а҆ко́ръ.
28| И҆ бы́ша сы́нове ѹ҆на҄мли саммаа̀ и҆ є҆дда́й. Сы́нове же самма҄ины нада́въ и҆ а҆вїсꙋ́ръ.
29| И҆ и҆́мѧ женѣ̀ а҆вїсꙋ́рове а҆вїге́а: и҆ родѝ є҆мꙋ̀ ѻ҆́зва и҆ моддї́а.
30| Сы́нове же нада҄вли сала́дъ и҆ а҆пфаї́нъ: и҆ ѹ҆́мре сала́дъ не и҆мы́й ча҄дъ.
31| И҆ сы́нове а҆пфаї҄ни ї҆есї́й: и҆ сы́нъ ї҆есї́евъ сѡса́нъ: и҆ сы́нове сѡса҄ни дада́й.
32| Сы́нове же дада́ини: а҆хїсама̀ и҆ ї҆еѳе́ръ и҆ ї҆ѡнаѳа́нъ: и҆ ѹ҆́мре ї҆еѳе́ръ не и҆мы́й ча҄дъ.
33| Сы́нове же ї҆ѡнаѳа҄ни фале́ѳъ и҆ заза̀. Тї́и бы́ша сы́нове ї҆ерамеи҄ли.
34| Сѡса́нъ же не и҆мѣ̀ сынѡ́въ, но то́чїю дщє́ри, и҆ и҆мѧ́ше сѡса́нъ раба̀ є҆гѵ́птѧнина, и҆́менемъ ї҆ераа̀:
35| и҆ дадѐ сѡса́нъ дще́рь свою̀ ї҆ера́ю рабꙋ̀ своемꙋ̀ въ женꙋ̀, и҆ родѝ є҆мꙋ̀ є҆ѳѳе́а,
36| є҆ѳѳе́й же родѝ наѳа́на, и҆ наѳа́нъ родѝ заве́да,
37| заве́дъ же родѝ ѻ҆фла́да, ѻ҆фла́дъ же родѝ ї҆ѡви́да,
38| ї҆ѡви́дъ же родѝ ї҆иꙋ́а, ї҆иꙋ́й родѝ а҆зарї́ю,
39| а҆зарї́а же родѝ хелли́са, и҆ хелли́съ родѝ є҆леа́са,
40| є҆леа́съ же родѝ сосома́їа, и҆ сосома́й родѝ саллꙋ́ма,
41| саллꙋ́мъ же родѝ ї҆еко́мїю, и҆ ї҆еко́мїа родѝ є҆лїса́ма.
42| Сы́нове же хале́ва бра́та ї҆ерамеи́лѧ, марїса̀ пе́рвенецъ є҆гѡ̀: то́й ѻ҆те́цъ зї́фовъ: и҆ сы́нове марїсы̀ ѻ҆тца̀ хеврѡ́нова.
43| И҆ сы́нове хеврѡ҄ни: коре́й и҆ ѳафꙋ́й, и҆ реко́мъ и҆ самаа̀.
44| Самаа́ же родѝ рае́ма, ѻ҆тца̀ ї҆еркаа́нова, ї҆еркаа́нъ же родѝ самма́а.
45| Сы́нъ же самма́инъ маѡ́нъ, и҆ маѡ́нъ ѻ҆те́цъ веѳсꙋ́ровъ.
46| Ге́фа же подло́жница хале́вова родѝ а҆ра́на и҆ моса́а и҆ газе́ра: а҆ра́нъ же родѝ гази́за.
47| Сы́нове же а҆ддаї́ни: регма̀ и҆ ї҆ѡаѳа́мъ, и҆ гирсѡ́мъ и҆ фале́тъ, и҆ ге́фа и҆ сега́въ.
48| И҆ подло́жница хале́вова мѡха̀ родѝ севе́ра и҆ ѳарха́на.
49| Роди́ же сага́фъ ѻ҆тца̀ мадмина́ева, и҆ саꙋ́ла ѻ҆тца̀ маде́вина, и҆ ѻ҆тца̀ а҆говда́ева, и҆ дщѝ хале́вова а҆сха̀.
50| Сї́и бѧ́хꙋ сы́нове хале́вѡвы, сы́нове ѡ҆́ра пе́рвенца є҆фра́ѳова: сѡва́лъ, ѻ҆те́цъ карїаѳїарї́мовъ,
51| и҆ соломѡ́нъ ѻ҆те́цъ виѳлее́мовъ, и҆ а҆рї́мъ ѻ҆те́цъ веѳгедѡ́ровъ.
52| Бы́ша же сы́нове сѡва́лꙋ ѻ҆тцꙋ̀ карїаѳїарї́млю: а҆раа̀ и҆ є҆сї́й, и҆ а҆мманї́ѳъ
53| и҆ ѹ҆масфа́е, и҆ карїаѳїарї́мъ и҆ мїфїѳї́мъ, и҆ и҆самаѳї́мъ и҆ и҆самареї́мъ: ѿ тѣ́хъ и҆зыдо́ша сараѳе́є и҆ є҆сѳаголе́є.
54| Сы́нове же соломѡ҄ни: виѳлее́мъ и҆ нетѡфа́тъ и҆ а҆тарѡ́ѳъ, до́мꙋ ї҆ѡа́влѧ, и҆ полови́на манаѳї́євъ и҆сараї̀,
55| ѻ҆те́чєства пи́сарей ѡ҆бита́ющихъ во ї҆авї́сѣ, ѳаргаѳїи́мъ и҆ самаѳїи́мъ и҆ сѡхаѳї́мъ: сї́и сꙋ́ть кїне́є, и҆̀же прїидо́ша ѿ є҆ма́ѳа, ѻ҆тца̀ до́мꙋ риха́влѧ.
#3
1| Сї́и же бы́ша сы́нове давї́дѡвы, и҆̀же роди́шасѧ є҆мꙋ̀ въ хеврѡ́нѣ: перворожде́нный а҆мнѡ́нъ ѿ а҆хїнаа́мы ї҆езраилї́тїды: вторы́й далꙋї́а ѿ а҆вїге́и карми́лскїѧ:
2| тре́тїй а҆вессалѡ́мъ сы́нъ маа́хи, дще́ре ѳоломї́а царѧ̀ гесꙋ́рска: четве́ртый а҆дѡ́нїа сы́нъ а҆ггї́ѳинъ:
3| пѧ́тый сафатї́а ѿ а҆вїта́лы: шесты́й ї҆еѳраа́мъ ѿ а҆гла́и жены̀ є҆гѡ̀:
4| ше́сть роди́шасѧ є҆мꙋ̀ въ хеврѡ́нѣ, и҆дѣ́же ца́рствова се́дмь лѣ́тъ и҆ ше́сть мцⷭъ: и҆ три́десѧть трѝ лѣ҄та ца́рствова во ї҆ерⷭли́мѣ.
5| И҆ сї́и роди́шасѧ є҆мꙋ̀ во ї҆ерⷭли́мѣ: самаа̀ и҆ сѡва́въ, и҆ наѳа́нъ и҆ соломѡ́нъ, четы́ри ѿ вирсавї́и дще́ре а҆мїи́ловы:
6| и҆ є҆ва́ръ и҆ є҆лїсама̀, и҆ є҆лїфале́тъ
7| и҆ наги́съ, и҆ нафе́къ и҆ ї҆афїѐ,
8| и҆ є҆лїсама̀ и҆ є҆лїада́къ и҆ є҆лїфале́тъ, де́вѧть.
9| Всѝ сы́нове давї́дѡва кромѣ̀ сынѡ́въ подло́жничихъ и҆ ѳама́ры сєстры̀ и҆́хъ.
10| Сы́нове же соломѡ́ни: ровоа́мъ, а҆вї́а сы́нъ є҆гѡ̀, а҆́са сы́нъ є҆гѡ̀, ї҆ѡсафа́тъ сы́нъ є҆гѡ̀,
11| ї҆ѡра́мъ сы́нъ є҆гѡ̀, ѻ҆хозї́а сы́нъ є҆гѡ̀, ї҆ѡа́съ сы́нъ є҆гѡ̀,
12| а҆масї́а сы́нъ є҆гѡ̀, ѻ҆зї́а сы́нъ є҆гѡ̀, ї҆ѡаѳа́мъ сы́нъ є҆гѡ̀,
13| а҆ха́зъ сы́нъ є҆гѡ̀, є҆зекї́а сы́нъ є҆гѡ̀, манассї́а сы́нъ є҆гѡ̀,
14| а҆мѡ́нъ сы́нъ є҆гѡ̀, ї҆ѡсї́а сы́нъ є҆гѡ̀.
15| Сы́нове же ї҆ѡсї҄ины: пе́рвенецъ ї҆ѡаха́зъ, вторы́й ї҆ѡакї́мъ, тре́тїй седекї́а, четве́ртый селлꙋ́мъ.
16| Сы́нове же ї҆ѡакї́мѡвы: ї҆ехонї́а сы́нъ є҆гѡ̀, седекї́а сы́нъ є҆гѡ̀.
17| Сы́нове же ї҆ехонї҄ины: а҆сї́ръ, салаѳїи́ль сы́нъ є҆гѡ̀,
18| мелхїра́мъ, фадаї́а и҆ а҆неса́ръ, и҆ ї҆езекї́а и҆ ѡ҆самѡ́нъ и҆ савадї́а.
19| Сы́нове же салаѳїи́лєвы: зорова́вель и҆ семе́й. Сы́нове же зорова́велєвы: мосолла́мъ и҆ а҆нанї́а, и҆ салїми́нъ сестра̀ и҆́хъ,
20| и҆ а҆сꙋве́а и҆ ѻ҆е́лъ, и҆ варахї́а и҆ а҆садї́а и҆ а҆сове́дъ, пѧ́ть.
21| Сы́нове же а҆нанї҄ины: фалтїа́съ, и҆ ї҆есї́а сы́нъ є҆гѡ̀, рафа́лъ сы́нъ є҆гѡ̀, ѻ҆рна̀ сы́нъ є҆гѡ̀, а҆вдї́а сы́нъ є҆гѡ̀, сехенї́а сы́нъ є҆гѡ̀,
22| и҆ сы́нъ сехенї́инъ саме́а. И҆ сы́нове самє́ины: хаттꙋ́съ и҆ ї҆ѡи́лъ, и҆ веррї́а и҆ нѡадї́а и҆ са́фъ, ше́сть.
23| И҆ сы́нове нѡадї҄ины: є҆лїоне́й и҆ є҆зекї́а и҆ є҆зрїка́мъ, трїѐ.
24| Сы́нове є҆лїоне́євы: ѹ҆адї́а и҆ є҆лїасевѡ́нъ, и҆ фадаї́а и҆ а҆каꙋ́мъ, и҆ ї҆ѡана́нъ и҆ дале́а и҆ а҆на́нъ, се́дмь..
#4
1| Сы́нове же ї҆ꙋ҄дины: фаре́съ, є҆срѡ́мъ и҆ хармї́й, и҆ ѡ҆́ръ и҆ сꙋва́лъ,
2| и҆ рада̀ сы́нъ сꙋва́ль. Сꙋва́лъ же родѝ ї҆е́ѳа, ї҆е́ѳъ же родѝ а҆хїме́а и҆ лаа́да: сї́и ро́дове а҆раѳї҄ины.
3| И҆ сї́и сы́нове є҆та́нѡвы: ї҆езраи́ль и҆ ї҆есма́нъ и҆ ї҆евда́нъ: и҆́мѧ же сестрѣ̀ и҆́хъ є҆сїадесфѡ́нъ.
4| И҆ фанꙋи́лъ ѻ҆те́цъ гедѡ́ровъ, и҆ є҆зе́ръ ѻ҆те́цъ ѡ҆са́нь: сї́и сы́нове ѡ҆́ра пе́рвенца є҆фра́ѳа, ѻ҆тца̀ веѳлае́млѧ.
5| А҆ссꙋ́рꙋ же ѻ҆тцꙋ̀ ѳекѡ́евꙋ бы́стѣ двѣ̀ жєнѣ̀: халла̀ и҆ маара̀:
6| роди́ же є҆мꙋ̀ маара̀ а҆ха́за и҆ а҆ѳе́ра, и҆ ѳема́на и҆ а҆асѳи́ра: всѝ сї́и сы́нове маа҄рины.
7| И҆ сы́нове хелла҄ни: сере́ѳъ и҆ саа́ръ и҆ є҆сѳана́мъ.
8| Кѡе́ же родѝ є҆нѡ́ва и҆ сѡвива̀ и҆ рожде́нїе бра́та риха́ва, сы́на ї҆арї́млѧ.
9| Бы́сть же ї҆ави́съ честнѣ́йшїй бра́тїи своеѧ̀: и҆ ма́ти є҆гѡ̀ наречѐ и҆́мѧ є҆го̀ въ болѣ́зни.
10| И҆ призва̀ ї҆ави́съ бг҃а ї҆и҃лева, глаго́лѧ: а҆́ще блгⷭвлѧ́ѧ блгⷭви́ши менѐ и҆ распространи́ши предѣ́лы моѧ҄, и҆ бꙋ́детъ рꙋка̀ твоѧ̀ со мно́ю, и҆ сотвори́ши мѧ̀ во ѹ҆разꙋмѣ́нїе, є҆́же не смири́ти мѧ̀. И҆ дадѐ є҆мꙋ̀ бг҃ъ всѧ҄, є҆ли҄ка проси́хъ є҆́сть.
11| Хале́въ же ѻ҆те́цъ а҆сха́нь родѝ махї́ра: сы́й ѻ҆те́цъ а҆ссаѳѡ́новъ.
12| И҆ а҆ссаѳѡ́нъ родѝ саѳре́ѳꙋ и҆ фессї́ю, и҆ ѳа́на ѻ҆тца̀ гра́да наа́са, бра́та селѡ́ма кенезї́ина и҆ а҆ха́зова: сї́и мꙋ́жїе риха҄вли.
13| Сы́нове же кенезї҄ины: гоѳонїи́лъ и҆ сараї́а. Сы́нове же гоѳонїи́лєвы а҆ѳа́ѳъ.
14| Манаѳа́й же родѝ гофора̀, и҆ сараї́а родѝ ї҆ѡра́ма, ѻ҆тца̀ гисасарїи́млѧ, занѐ хꙋдо́жницы бы́ша.
15| Сы́нове же хале́ва сы́на ї҆ефоннї́ина и҆́ръ, и҆ла̀ и҆ наа́мъ. Сы́нове же и҆лы̀ кене́зъ.
16| Сы́нове же а҆мели҄мли: зї́фъ и҆ зе́фа, и҆ ѳирї́а и҆ є҆сери́лъ.
17| Сы́нове же є҆ѵри҄ны: ї҆еѳе́ръ, мѡра́дъ, и҆ а҆фе́ръ и҆ ї҆амѡ́нъ: и҆ родѝ ї҆еѳе́ръ марѡ́на, и҆ семе́ю, и҆ ї҆есвꙋ̀ ѻ҆тца̀ гедѡ́рова и҆ ѻ҆тца̀ є҆сѳамѡ́нѧ.
18| Жена́ же є҆гѡ̀ сїѧ̀ а҆дї́а родѝ є҆мꙋ̀ ї҆а́реда ѻ҆тца̀ гедѡ́рѧ, и҆ а҆ве́ра ѻ҆тца̀ сѡхѡ́нѧ, и҆ є҆хфїи́лѧ, ѻ҆тца̀ занѡ́нѧ. Сї́и же сы́нове веѳѳї́и дще́ре фараѡ́новы, ю҆́же поѧ́тъ мѡри́лъ.
19| И҆ сы́нове жены̀ ї҆дꙋме́аныни, сестры̀ хане́ма и҆ далї́а ѻ҆тца̀ кеї́ла, и҆ сѷмеѡ́нъ ѻ҆те́цъ ї҆ѡма́мовъ. И҆ сы́нове наи́мѡвы ѻ҆тца̀ кеї́лова: гармї́й и҆ є҆сѳемѡнї́й и҆̀же и҆з маха́ѳы.
20| Сы́нове же сѷмеѡ҄ни: а҆мнѡ́нъ и҆ рамнѡ́нъ сы́нъ а҆на́нь и҆ ѳимнѡ́нъ. И҆ сы́нове є҆сѝ: зѡха́ѳъ, и҆ сы́нове зѡха́ѳѡвы.
21| Сы́нове силѡ́ма, сы́на ї҆ꙋ́дина: и҆́ръ ѻ҆те́цъ лиха́вль, и҆ лаа́да ѻ҆те́цъ мариса́нь: и҆ пле́мѧ до́мꙋ дѣ́лателей вѷссѡ́на въ домꙋ̀ є҆совы̀,
22| и҆ ї҆ѡакї́мъ, и҆ мꙋ́жїе хѡзива̀ и҆ ї҆ѡа́съ и҆ сара́фъ, и҆̀же всели́шасѧ въ мѡа́вѣ: и҆ возвратѝ и҆̀хъ а҆веди́ръ въ маѳꙋкїи́мъ.
23| Сї́и скꙋде́льницы ѡ҆бита́ющїи во а҆таї́мѣ и҆ гади́рѣ съ царе́мъ, и҆ въ ца́рствѣ є҆гѡ̀ ѹ҆крѣпи́шасѧ и҆ всели́шасѧ та́мѡ.
24| Сы́нове сѷмеѡ҄ни: намꙋи́лъ и҆ ї҆амї́нъ и҆ ї҆арї́въ, са́ре, саꙋ́лъ.
25| Сале́мъ сы́нъ є҆гѡ̀, маса́нъ сы́нъ є҆гѡ̀, масма̀ сы́нъ є҆гѡ̀,
26| а҆мꙋи́лъ сы́нъ є҆гѡ̀, савꙋ́дъ сы́нъ є҆гѡ̀, закхꙋ́ръ сы́нъ є҆гѡ̀, семе́й сы́нъ є҆гѡ̀.
27| Сы́нове же семє́ины шестьна́десѧть и҆ дще́рей ше́сть. Бра́тїѧмъ же и҆́хъ не бы́ша сы́нове мно́зи, и҆ всѧ҄ племена̀ и҆́хъ не ѹ҆мно́жишасѧ ꙗ҆́коже сы́нове ї҆ꙋ҄дины,
28| и҆ ѡ҆бита́хꙋ въ вирсаве́и и҆ сава́дѣ, и҆ мона́дѣ и҆ во є҆серсꙋа́лѣ,
29| и҆ въ валаа́и и҆ во а҆се́мѣ, и҆ во ѳѡла́дѣ
30| и҆ въ ваѳꙋи́лѣ, и҆ въ є҆́рмѣ и҆ въ сїкела́и,
31| и҆ во веѳмарїмѡ́ѳѣ и҆ во и҆мїсꙋсеѡсї́нѣ и҆ въ домꙋ̀ варꙋсеѡрї́мли: сї́и гра́ды и҆́хъ да́же до царѧ̀ давї́да,
32| и҆ се́ла и҆́хъ: є҆та́мъ и҆ и҆́нъ, рамнѡ́нъ и҆ ѳокка́нъ и҆ є҆са́ръ, градѡ́въ пѧ́ть.
33| И҆ всѧ҄ вє́си и҆́хъ ѡ҆́крестъ градѡ́въ си́хъ, да́же до ваа́ла: сїѐ ѡ҆бдержа́нїе и҆́хъ и҆ раздѣле́нїе и҆́хъ.
34| Мосѡва́въ же и҆ ї҆емоло́хъ, и҆ ї҆ѡсї́а сы́нъ а҆масї́евъ,
35| и҆ ї҆ѡи́ль и҆ ї҆иꙋ́й сы́нъ а҆савї́евъ, сы́нъ сара́евъ, сы́нъ а҆сїи́ль,
36| и҆ є҆лїѡна́й и҆ ї҆ѡка́ва, и҆ ї҆асꙋї́а и҆ а҆се́а, и҆ ї҆едїи́лъ и҆ ї҆сма́илъ и҆ ване́а
37| и҆ зꙋза̀ сы́нъ сафеї́евъ, сы́на а҆лѡ́нѧ, сы́на ї҆едїи́на, сы́на семрї́нѧ, сы́на самеи́на.
38| Сї́и произше́дшїи во и҆́менѣхъ кнѧзе́й, въ ро́дѣхъ свои́хъ и҆ въ до́мѣхъ ѻ҆те́чествъ свои́хъ ѹ҆мно́жишасѧ во мно́жество,
39| и҆ поидо́ша да вни́дꙋтъ въ гера́ры да́же до востѡ́къ де́бри взыска́ти па҄жити скотѡ́мъ свои҄мъ:
40| и҆ ѡ҆брѣто́ша па҄жити премнѡ́ги и҆ бла҄ги: и҆ землѧ̀ простра́нна пред ни́ми, и҆ ми́ръ и҆ поко́й, занѐ пре́жде ѡ҆бита́хꙋ ѿ сынѡ́въ ха́мовыхъ та́мѡ.
41| И҆ прїидо́ша сї́и напи́саннїи и҆мены̀ во дни҄ є҆зекї́и царѧ̀ ї҆ꙋ́дина и҆ поби́ша жи́телей и҆́хъ и҆ ѡ҆бита́нїе, и҆̀хже ѡ҆брѣто́ша тꙋ̀, и҆ и҆скорени́ша и҆̀хъ да́же до днѐ сегѡ̀: и҆ всели́шасѧ вмѣ́стѡ и҆́хъ, ꙗ҆́кѡ па́жить скотѡ́мъ и҆́хъ бѧ́ше та́мѡ.
42| Ѿ си́хъ же ѿ сынѡ́въ сѷмеѡ́нихъ и҆до́ша въ го́рꙋ сиї́ръ мꙋже́й пѧ́ть сѡ́тъ, и҆ фалтї́а и҆ нѡадї́а, и҆ рафаї́а и҆ ѻ҆зїи́лъ, сы́нове ї҆е́сы, кнѧ҄зи и҆́хъ:
43| и҆ поби́ша ѡ҆ста́нки ѡ҆ста́вшыѧсѧ ѿ а҆мали́ка, и҆ всели́шасѧ та́мѡ да́же до днѐ сегѡ̀.
#5
1| Сы́нове же рꙋви́ма пе́рвенца ї҆и҃лева: ꙗ҆́кѡ то́й пе́рвенецъ: и҆ внегда̀ є҆мꙋ̀ взы́ти на ло́же ѻ҆тца̀ своегѡ̀, дадѐ благослове́нїе є҆гѡ̀ сы́нꙋ своемꙋ̀ ї҆ѡ́сифꙋ, сы́нꙋ ї҆и҃левꙋ, и҆ не бы́сть (то́й) вмѣне́нъ въ пе́рвенство,
2| ꙗ҆́кѡ ї҆ꙋ́да си́ленъ крѣ́постїю и҆ въ бра́тїи свое́й, и҆ въ вожда̀ и҆з негѡ̀, и҆ благослове́нїе ї҆ѡ́сифꙋ.
3| Сы́нове рꙋви́ма пе́рвенца ї҆и҃лева: є҆нѡ́хъ и҆ фаллꙋ́съ, а҆срѡ́нъ и҆ хармї́й.
4| Сы́нове ї҆ѡи́лєвы: семе́й и҆ ване́а сы́нъ є҆гѡ̀. Сы́нове же го́га сы́на семе́ина:
5| сы́нъ є҆гѡ̀ мїха̀, сы́нъ є҆гѡ̀ риха̀, сы́нъ є҆гѡ̀ ваа́лъ,
6| векра̀ сы́нъ є҆гѡ̀, є҆го́же преселѝ ѳаглафалласа́ръ ца́рь а҆ссирї́и҆скїй: се́й бы́сть кнѧ́зь колѣ́на рꙋви́мова.
7| И҆ бра́тїѧ є҆гѡ̀ во ѻ҆те́чествѣ свое́мъ, въ и҆счисле́нїихъ свои́хъ, по родѡ́мъ и҆́хъ, кнѧ́зь ї҆ѡи́ль и҆ заха́рїа,
8| и҆ вале́къ сы́нъ а҆зꙋ́зовъ, сы́нъ са́ммы, сы́нъ ї҆ѡи́левъ: то́й ѡ҆бита̀ во а҆рои́рѣ и҆ въ нава́нѣ и҆ веелмаѡ́нѣ,
9| и҆ проти́вꙋ восто́ка ѡ҆бита̀ да́же до вхо́да пꙋсты́ни, ѿ рѣкѝ є҆ѵфра́та, ꙗ҆́кѡ ско́тъ и҆́хъ мно́гъ въ землѝ галаа́дстѣй.
10| Во дни҄ же саꙋ́ла возведо́ша бра́нь проти́вꙋ а҆га́рѧнъ: и҆ падо́ша въ рꙋка́хъ и҆́хъ ѡ҆бита́ющїи въ жили́щахъ свои́хъ всѝ къ восто́кꙋ галаа́дскꙋ.
11| Сы́нове га́дѡвы прѧ́мѡ и҆́хъ ѡ҆бита́ша въ землѝ васа́ни до селха̀:
12| ї҆ѡи́ль пе́рвенецъ, и҆ сафа́мъ вторы́й, и҆ ї҆анї́нъ кни́жникъ васа́нскїй.
13| И҆ бра́тїѧ и҆́хъ, по домѡ́мъ ѻ҆те́чествъ и҆́хъ: мїхаи́лъ и҆ мосолла́мъ, и҆ саве́й и҆ ї҆ѡ́ра, и҆ ї҆ѡха́нъ и҆ ї҆ѡвї́а и҆ ѡ҆ви́дъ, се́дмь.
14| Сї́и сы́нове а҆вїхаи́ла сы́на рꙋвї́ина, и҆ а҆ддѝ, сы́на галаа́дова, сы́на мїхаи́лова, сы́на ї҆ессе́ина, сы́на ї҆еда́ина, сы́на вꙋ́зова,
15| бра́та сы́на а҆вдїи́лова, сы́на гꙋнї́ина, кнѧ́зь до́мꙋ ѻ҆те́чествъ и҆́хъ.
16| Ѡ҆бита́ша въ галаа́дѣ, въ васа́нѣ и҆ въ ве́сехъ и҆́хъ и҆ во всѣ́хъ ѡ҆кре́стныхъ сарѡ́нскихъ, да́же до и҆схо́да.
17| Всѝ сї́и сочте́ни бы́ша во дни҄ ї҆ѡаѳа́ма царѧ̀ ї҆ꙋ́дина и҆ во дни҄ ї҆еровоа́ма царѧ̀ ї҆и҃лева.
18| Сы́нове рꙋви́мѡвы и҆ га́дѡвы и҆ полпле́мене манассї́ина (би́ша) сы́нове си́льни, мꙋ́жїе носѧ́ще щиты̀ и҆ мечы̀ и҆ напрѧза́юще лꙋ́ки и҆ наꙋче́ни бра́ни, четы́редесѧть и҆ четы́ри ты́сѧщы и҆ се́дмь сѡ́тъ и҆ шестьдесѧ́тъ, и҆сходѧ́щїи на ѡ҆полче́нїе.
19| И҆ твори́ша бра́нь со а҆га҄рѧны и҆ ї҆тꙋрє́аны, и҆ нафїсє́аны и҆ надавє́аны,
20| и҆ ѹ҆крѣпи́шасѧ над ни́ми: и҆ преда́шасѧ въ рꙋ́цѣ и҆́хъ а҆га́рѧне и҆ всѧ҄ ѡ҆бита҄нїѧ и҆́хъ, занѐ къ бг҃ꙋ воззва́ша во бра́ни, и҆ ѹ҆слы́ша и҆̀хъ, занѐ ѹ҆пова́ша на него̀.
21| И҆ плѣни́ша ї҆мѣ҄нїѧ и҆́хъ, велблю́дѡвъ пѧтьдесѧ́тъ ты́сѧщъ, и҆ ѻ҆ве́цъ двѣ́сти пѧтьдесѧ́тъ ты́сѧщъ, и҆ ѻ҆слѡ́въ двѣ̀ ты́сѧщы, и҆ дꙋ́шъ человѣ́ческихъ сто̀ ты́сѧщъ:
22| ра́ненїи же мно́зи падо́ша, занѐ (бы́сть) ѿ бг҃а бра́нь: и҆ всели́шасѧ вмѣ́стѡ и҆́хъ да́же до преселе́нїѧ.
23| И҆ полпле́мене манассї́ина всели́шасѧ въ землѝ ѿ васа́на да́же до ваа́ла є҆рмѡ́нѧ и҆ санї́ра и҆ горы̀ а҆ермѡ́нски: и҆ сї́и въ лїва́нѣ ѹ҆мно́жишасѧ.
24| И҆ сї́и (бы́ша) кнѧ҄зи до́мꙋ ѻ҆те́чествъ и҆́хъ: гофе́ръ и҆ ї҆есѝ, и҆ є҆лїи́лъ и҆ ї҆еремї́а, и҆ ї҆ѡдꙋ́їа и҆ ї҆едїи́лъ, мꙋ́жїе си́льни въ крѣ́пости, мꙋ́жїе и҆мени́тїи, кнѧ҄зи по домѡ́мъ ѻ҆те́чествъ свои́хъ.
25| И҆ ѡ҆ста́виша бг҃а ѻ҆тє́цъ свои́хъ и҆ соблꙋди́ша вслѣ́дъ богѡ́въ людї́й землѝ, и҆̀хже потребѝ бг҃ъ ѿ лица̀ и҆́хъ:
26| и҆ воздви́же бг҃ъ ї҆и҃левъ дꙋ́хъ фꙋ́ла царѧ̀ а҆ссирї́йска и҆ дꙋ́хъ ѳаглафалласа́ра царѧ̀ а҆ссирї́йска, и҆ преселѝ рꙋви́ма и҆ га́да и҆ полпле́мене манассї́ина, и҆ введѐ и҆̀хъ во а҆лла́нъ и҆ ї҆ово́ръ, и҆ во а҆ра́нъ и҆ на рѣкꙋ̀ гѡза́нъ, да́же до днѐ сегѡ̀.
#6
1| Сы́нове леѵї́и: герсѡ́нъ, каа́ѳъ и҆ мера́рї.
2| Сы́нове же каа́ѳѡвы: а҆мра́мъ и҆ ї҆ссаа́ръ, хеврѡ́нъ и҆ ѻ҆зїи́лъ.
3| Сы́нове же а҆мра҄мли: а҆арѡ́нъ и҆ мѡѷсе́й и҆ марїа́мъ. Сы́нове же а҆арѡ́нѡвы: нада́въ и҆ а҆вїꙋ́дъ, є҆леаза́ръ и҆ ї҆ѳама́ръ.
4| И҆ є҆леаза́ръ родѝ фїнее́са, и҆ фїнее́съ родѝ а҆вїꙋ́да,
5| и҆ а҆вїꙋ́дъ родѝ воккї́а, и҆ воккї́й родѝ ѻ҆зї́ю,
6| ѻ҆зї́а же родѝ саре́а, и҆ саре́й родѝ марїѡ́ѳа,
7| марїѡ́ѳъ же родѝ а҆марї́ю, а҆марї́а же родѝ а҆хїтѡ́ва,
8| а҆хїтѡ́въ же родѝ садѡ́ка, и҆ садѡ́къ родѝ а҆хїмаа́са,
9| а҆хїмаа́съ же родѝ а҆за́рїю и҆ а҆за́рїа родѝ ї҆ѡана́на,
10| ї҆ѡана́нъ же родѝ а҆за́рїю, то́й є҆́сть а҆за́рїа, и҆́же свѧще́нствова въ домꙋ̀, є҆го́же созда̀ соломѡ́нъ во ї҆ерⷭли́мѣ.
11| Роди́ же а҆за́рїа а҆марї́ю, и҆ а҆марї́а родѝ а҆хїтѡ́ва,
12| а҆хїтѡ́въ же родѝ садѡ́ка, и҆ садѡ́къ родѝ селлꙋ́ма,
13| и҆ селлꙋ́мъ родѝ хелкї́ю, и҆ хелкї́а родѝ а҆за́рїю,
14| и҆ а҆за́рїа родѝ саре́а, и҆ саре́й родѝ ї҆ѡседе́ка.
15| Ї҆ѡседе́къ же и҆зы́де, є҆гда̀ преселѝ гдⷭь ї҆ꙋ́дꙋ и҆ ї҆ерⷭли́ма рꙋко́ю навꙋходоно́сора въ вавѷлѡ́нъ.
16| Сы́нове же леѵї́ини: герсѡ́нъ, каа́ѳъ и҆ мера́рї.
17| И҆ сїѧ҄ и҆мена̀ сынѡ́въ герсѡ́нихъ: ловенї́й и҆ семе́й.
18| Сы́нове же каа́ѳѡвы: а҆мра́мъ и҆ ї҆ссаа́ръ, хеврѡ́нъ и҆ ѻ҆зїи́лъ.
19| Сы́нове же мера҄рїны: моолї̀ и҆ мꙋсї̀. И҆ сї́и ро́ди леѵї́ини по ѻ҆те́чествѡмъ и҆́хъ.
20| Герсѡ́нови: ловенї́й сы́нъ є҆гѡ̀, ї҆е́ѳъ сы́нъ є҆гѡ̀, се́мна сы́нъ є҆гѡ̀,
21| ї҆ѡ́ла сы́нъ є҆гѡ̀, а҆́ддо сы́нъ є҆гѡ̀, за́ра сы́нъ є҆гѡ̀, ї҆еѳрї̀ сы́нъ є҆гѡ̀.
22| Сы́нове каа́ѳѡвы: и҆ссаа́ръ сы́нъ є҆гѡ̀, а҆мїнада́въ сы́нъ є҆гѡ̀, коре́й сы́нъ є҆гѡ̀, а҆си́ръ сы́нъ є҆гѡ̀,
23| є҆лка́на сы́нъ є҆гѡ̀, а҆вїса́фъ сы́нъ є҆гѡ̀, а҆си́ръ сы́нъ є҆гѡ̀,
24| каа́ѳъ сы́нъ є҆гѡ̀, ѹ҆рїи́лъ сы́нъ є҆гѡ̀, ѻ҆зї́а сы́нъ є҆гѡ̀, саꙋ́лъ сы́нъ є҆гѡ̀.
25| Сы́нове же є҆лка́нѡвы: а҆масї̀ сы́нъ є҆гѡ̀, а҆мїѡ́ѳъ сы́нъ є҆гѡ̀,
26| є҆лка́на сы́нъ є҆гѡ̀, сꙋфї́й сы́нъ є҆гѡ̀, и҆ наа́ѳъ сы́нъ є҆гѡ̀,
27| є҆лїа́въ сы́нъ є҆гѡ̀, ї҆еремеи́лъ сы́нъ є҆гѡ̀, є҆лка́на сы́нъ є҆гѡ̀, самꙋи́лъ сы́нъ є҆гѡ̀.
28| Сы́нове же самꙋи҄ли: пе́рвенецъ є҆гѡ̀ ї҆ѡи́ль и҆ вторы́й а҆вї́а.
29| Сы́нове же мера҄рїны: моолї̀ сы́нъ є҆гѡ̀, ловенї́й си́мъ є҆гѡ̀, семе́й сы́нъ є҆гѡ̀, ѻ҆зї́а сы́нъ є҆гѡ̀,
30| саммаа̀ сы́нъ є҆гѡ̀, а҆на́нїй сы́нъ є҆гѡ̀, а҆саї́а сы́нъ є҆гѡ̀.
31| Сї́и же сꙋ́ть, и҆̀хже поста́ви давї́дъ над пѣвцы҄ въ домꙋ̀ гдⷭни, є҆гда̀ поста́ви кївѡ́тъ:
32| и҆ бѧ́хꙋ слꙋжа́ще пред ски́нїею до́мꙋ свидѣ́нїѧ въ пѣ́нїи, до́ндеже созда̀ соломѡ́нъ до́мъ гдⷭень во ї҆ерⷭли́мѣ, и҆ стоѧ́хꙋ по чи́нꙋ своемꙋ̀ въ слꙋже́нїи свое́мъ.
33| И҆ сї́и предстоѧ́щїи и҆ сы́нове и҆́хъ ѿ сынѡ́въ каа́ѳовыхъ: є҆ма́нъ пѣве́цъ сы́нъ ї҆ѡи́лѧ, сы́на самꙋи́лева,
34| сы́на є҆лка́нова, сы́на є҆ремеи́лева, сы́на є҆лїа́влѧ, сы́на наа́ѳова,
35| сы́на сꙋ́фова, сы́на є҆лкана́ева, сы́на а҆мїѡ́ѳова, сы́на а҆ма́сова,
36| сы́на є҆лка́нова, сы́на ї҆ѡи́лева, сы́на а҆зарї́ева, сы́на сафанї́ева,
37| сы́на маа́ѳова, сы́на а҆ссе́рова, сы́на а҆вїаса́фова, сы́на а҆си́рова, сы́на коре́ова,
38| сы́на а҆мїнада́вова, сы́на ї҆саа́рова, сы́на каа́ѳова, сы́на леѵї́ина, сы́на ї҆и҃лева:
39| и҆ бра́тъ є҆гѡ̀ а҆са́фъ, и҆́же стоѧ́ша ѡ҆деснꙋ́ю є҆гѡ̀: а҆са́фъ сы́нъ варахї́и, сы́на самаа́ева,
40| сы́на мїхаи́лова, сы́на масї́лова, сы́на мелхї́ева,
41| сы́на а҆ѳанї́ева, сы́на зара́ева, сы́на а҆даї́ева,
42| сы́на и҆ѳа́мова, сы́на земми́на, сы́на семеї́ева,
43| сы́на ї҆ее́ѳова, сы́на герсѡ́нова, сы́на леѵї́ина.
44| Сы́нове же мера҄рїны бра́тїѧ и҆́хъ ѡ҆шꙋ́юю: є҆ѳа́мъ сы́нъ хꙋсї́и, сы́на а҆вдї́ина, сы́на малѡ́хова,
45| сы́на савї́ева, сы́на а҆масї́ева, сы́на хелкї́ева,
46| сы́на а҆масї́ева, сы́на ванї́ина, сы́на семи́рова,
47| сы́на моолї́ина, сы́на мꙋсї́ева, сы́на мера́рїна, сы́на леѵї́ина.
48| Бра́тїѧ же и҆́хъ по домѡ́мъ ѻ҆те́чествъ и҆́хъ, леѵї́тѧне даны̀ во всѧ́кое дѣ́ло слꙋже́нїѧ ски́нїи до́мꙋ бж҃їѧ:
49| и҆ а҆арѡ́нъ и҆ сы́нове є҆гѡ̀ кадѧ́хꙋ над ѻ҆лтаре́мъ всесожже́нїй и҆ над ѻ҆лтаре́мъ ѳѷмїа́ма во всѧ́кое дѣ́ло ст҃ы́хъ ст҃ы҄мъ, и҆ да мо́лѧтсѧ за ї҆и҃лѧ по всемꙋ̀, є҆ли҄ка повелѣ̀ мѡѷсе́й ра́бъ бж҃їй.
50| Сї́и же сы́нове а҆арѡ҄ни: є҆леаза́ръ сы́нъ є҆гѡ̀, фїнее́съ сы́нъ є҆гѡ̀, а҆вїꙋ́дъ сы́нъ є҆гѡ̀,
51| вѡкхї́й сы́нъ є҆гѡ̀, ѻ҆зї́й сы́нъ є҆гѡ̀, саре́й сы́нъ є҆гѡ̀,
52| марїо́ѳъ сы́нъ є҆гѡ̀, а҆марї́а сы́нъ є҆гѡ̀, а҆хїтѡ́въ сы́нъ є҆гѡ̀,
53| садѡ́къ сы́нъ є҆гѡ̀, а҆хїмаа́съ сы́нъ є҆гѡ̀.
54| И҆ сїѧ҄ ѡ҆бита҄нїѧ и҆́хъ, по се́ламъ и҆́хъ и҆ въ предѣ́лѣхъ и҆́хъ, сынѡ́мъ а҆арѡ҄нимъ пле́мени каа́ѳовꙋ, тѣ҄мъ бо бы́сть жре́бїй:
55| и҆ да́ша и҆̀мъ хеврѡ́нъ въ землѝ ї҆ꙋ́динѣ и҆ подгра҄дїѧ є҆гѡ̀ ѡ҆́крестъ є҆гѡ̀:
56| и҆ се́ла гра́да и҆ вє́си є҆гѡ̀ да́ша хале́вꙋ сы́нꙋ ї҆ефоннї́инꙋ.
57| Сынѡ́мъ же а҆арѡ҄нимъ да́ша гра́ды ѹ҆бѣ́жищъ: хеврѡ́нъ и҆ подгра҄дїѧ є҆гѡ̀, и҆ ло́внꙋ и҆ подгра҄дїѧ є҆ѧ̀, и҆ а҆ло́мъ и҆ ѡ҆крє́стнаѧ є҆гѡ̀,
58| и҆ кело́мъ и҆ ѡ҆крє́стнаѧ є҆гѡ̀, и҆ давї́ръ и҆ ѡ҆крє́стнаѧ є҆гѡ̀,
59| и҆ а҆са́нъ и҆ подгра҄дїѧ є҆гѡ̀, и҆ веѳсамѵ́съ и҆ подгра҄дїѧ є҆гѡ̀, и҆ веѳсꙋ́ръ и҆ подгра҄дїѧ є҆гѡ̀:
60| ѿ колѣ́на же венїамї́нова гаваѡ́нъ и҆ подгра҄дїѧ є҆гѡ̀, и҆ є҆ламо́ѳъ и҆ подгра҄дїѧ є҆гѡ̀, и҆ є҆ламве́й и҆ подгра҄дїѧ є҆гѡ̀, и҆ а҆наѳѡ́ѳъ и҆ подгра҄дїѧ є҆гѡ̀: всѣ́хъ градѡ́въ и҆́хъ трина́десѧть, градѡ́въ по племенє́мъ и҆́хъ.
61| И҆ сынѡ́мъ каа́ѳѡвымъ ѡ҆ста́вшымсѧ ѿ пле́мене ро́да, ѿ полꙋпле́мене манассї́ина, да́ша по жре́бїю де́сѧть градѡ́въ.
62| И҆ сынѡ́мъ герсѡ҄нимъ по пле́менємъ и҆́хъ ѿ колѣ́на ї҆ссаха́рова и҆ ѿ колѣ́на а҆си́рова, и҆ ѿ колѣ́на нефѳалї́мова и҆ ѿ колѣ́на манассї́ина въ васа́нѣ, гра́ды трина́десѧть.
63| И҆ сынѡ́мъ мера҄рїнымъ по пле́менємъ и҆́хъ ѿ колѣ́на рꙋви́мова и҆ ѿ колѣ́на га́дова и҆ ѿ колѣ́на завꙋлѡ́нѧ да́ша по жре́бїю градѡ́въ двана́десѧть.
64| Да́ша же сы́нове ї҆и҃лєвы леѵї́тѡмъ гра́ды и҆ подгра҄дїѧ и҆́хъ.
65| Да́ша же по жре́бїю ѿ колѣ́на сынѡ́въ ї҆ꙋ́диныхъ и҆ ѿ колѣ́на сынѡ́въ сѷмеѡ́нихъ и҆ ѿ колѣ́на сынѡ́въ венїамї́нихъ гра́ды сїѧ҄, и҆̀хже назва́ша и҆мены̀ (свои́ми).
66| И҆ ѿ племе́нъ сынѡ́въ каа́ѳовыхъ, и҆ бы́ша гра́ды предѣ́лѡвъ и҆́хъ ѿ колѣ́на є҆фре́мова:
67| и҆ да́ша и҆̀мъ гра́ды ѹ҆бѣ́жищъ: сѷхе́мъ съ подгра́дїѧми є҆гѡ̀ въ горѣ̀ є҆фре́мовѣ и҆ газе́ръ съ подгра́дїѧми є҆гѡ̀,
68| и҆ є҆кмаа́нъ съ подгра́дїѧми є҆гѡ̀, и҆ веѳѡрѡ́нъ и҆ подгра́дїе є҆гѡ̀,
69| и҆ є҆лѡ́нъ съ подгра́дїѧми є҆гѡ̀, и҆ геѳремѡ́нъ съ подгра́дїѧми є҆гѡ̀:
70| и҆ ѿ полови́ны колѣ́на манассї́ина а҆неи́ръ и҆ подгра҄дїѧ є҆гѡ̀, и҆ ї҆евлаа́мъ и҆ подгра҄днаѧ є҆гѡ̀, по пле́мени сынѡ́мъ каа́ѳѡвымъ ѡ҆ста́вшымсѧ.
71| Сынѡ́мъ герсѡ҄нимъ ѿ ѻ҆те́чествъ полꙋпле́мене манассї́ина гаѵлѡ́нъ ѿ васа́на и҆ подгра҄днаѧ є҆гѡ̀, и҆ а҆сирѡ́ѳъ съ подгра́дными є҆гѡ̀:
72| и҆ ѿ колѣ́на ї҆ссаха́рова кеде́съ съ подгра́дными є҆гѡ̀, и҆ нада́ръ съ подгра́дными є҆гѡ̀,
73| и҆ рамѡ́ѳъ и҆ подгра҄днаѧ є҆гѡ̀, и҆ є҆на́нъ съ подгра́дными є҆гѡ̀:
74| и҆ ѿ колѣ́на а҆си́рова масї́ю съ подгра́дными є҆гѡ̀, и҆ рамѡ́ѳъ и҆ подгра́дїе є҆гѡ̀,
75| и҆ а҆ка́къ и҆ подгра́дїе є҆гѡ̀, и҆ роѡ́въ съ подгра́дными є҆гѡ̀:
76| и҆ ѿ колѣ́на нефѳалї́млѧ ка́дисъ въ галїле́и и҆ подгра҄днаѧ є҆гѡ̀, и҆ хамѡ́ѳъ съ подгра́дными є҆гѡ̀, и҆ карїаѳаї́мъ и҆ подгра҄днаѧ є҆гѡ̀.
77| И҆ сынѡ́мъ мера҄рїнымъ ѡ҆ста́вшымсѧ ѿ колѣ́на завꙋлѡ́нѧ реммѡ́нъ и҆ подгра҄днаѧ є҆гѡ̀, и҆ ѳавѡ́ръ съ подгра́дными є҆гѡ̀,
78| и҆ за ї҆ѻрда́номъ ї҆ерїхѡ́нъ проти́вꙋ восто́ка ї҆ѻрда́нова: ѿ колѣ́на рꙋви́мова восо́ръ въ пꙋсты́ни съ подгра́дными є҆гѡ̀, и҆ є҆́сса съ подгра́дными є҆гѡ̀,
79| и҆ кадимѡ́ѳъ и҆ подгра҄днаѧ є҆гѡ̀, и҆ моаѱа́ѳъ съ подгра́дными є҆гѡ̀:
80| и҆ ѿ колѣ́на га́дова раммѡ́ѳъ галаа́дскїй и҆ подгра҄днаѧ є҆гѡ̀, и҆ наи́мъ съ подгра́дными є҆гѡ̀,
81| и҆ є҆севѡ́нъ съ подгра́дными є҆гѡ̀, и҆ ї҆ази́ръ съ подгра́дными є҆гѡ̀.
#7
1| И҆ сї́и сы́нове ї҆ссаха́рѡвы: ѳѡла̀ и҆ фꙋа̀, и҆ ꙗ҆сꙋ́въ и҆ сомвра́мъ, четы́ре.
2| Сы́нове же ѳѡлы̀: ѻ҆зї́й и҆ рафеа̀, и҆ ї҆ерїи́лъ и҆ а҆ми́нъ, и҆ ї҆афѳа́мъ и҆ самꙋи́лъ, кнѧ҄зи по домѡ́мъ ѻ҆те́чествъ и҆́хъ, и҆̀же ѿ колѣ́на ѳѡли́на, крѣ́пцы си́лою по родѡ́мъ и҆́хъ, и҆́хже число̀ во дни҄ давї́дѡвы два́десѧть и҆ двѣ̀ ты́сѧщы и҆ ше́сть сѡ́тъ.
3| Сы́нове же ѻ҆зї҄ины ї҆езрї́й, и҆ сы́нове ї҆езрї҄ины мїхаи́лъ и҆ а҆вдї́а, и҆ ї҆ѡи́ль и҆ ї҆есї́а, пѧ́ть всѣ́хъ кнѧзе́й.
4| И҆ съ ни́ми по родѡ́мъ и҆́хъ, по домѡ́мъ ѻ҆те́чествъ и҆́хъ, препоѧ́сани и҆ си́льни ко ѡ҆полче́нїю на бра́нь, три́десѧть и҆ ше́сть ты́сѧщъ: мно́гѡ бо и҆мѣ́ша же́нъ и҆ сынѡ́въ.
5| Бра́тїѧ же и҆́хъ во всѣ́хъ племенѣ́хъ ї҆ссаха́ровыхъ крѣ́пцы си́лою, ѻ҆́смьдесѧтъ и҆ се́дмь ты́сѧщъ сочте́нїе всѣ́хъ и҆́хъ.
6| Сы́нове же венїамї́нѡвы: вала́й и҆ ховѡ́ръ и҆ ї҆едїи́лъ, трѝ.
7| Сы́нове же влла́євы: є҆севѡ́нъ и҆ ѻ҆зї́а, и҆ ѻ҆зїи́лъ и҆ ї҆ерїмꙋ́ѳъ и҆ ѹ҆рї́а, пѧ́ть кнѧзе́й домѡ́въ ѻ҆те́чествъ и҆́хъ, крѣ́пцы си́лою, и҆ число̀ и҆́хъ два́десѧть и҆ двѣ̀ ты́сѧщы и҆ три́десѧть четы́ре.
8| Сы́нове же ховѡ́рѡвы: замїрї́а и҆ ї҆ѡа́въ, и҆ є҆лїе́зеръ и҆ є҆лїа́на, и҆ а҆марї́а и҆ ї҆ерїмꙋ́ѳъ и҆ а҆вї́а и҆ а҆наѳѡ́ѳъ и҆ є҆лмеѳе́мъ: всѝ сї́и сы́нове ховѡ́рѡвы.
9| Сочте́нїе же и҆́хъ по родѡ́мъ и҆́хъ, кнѧ҄зи домѡ́въ ѻ҆те́чествъ и҆́хъ, крѣ́пцы си́лою, два́десѧть ты́сѧщъ и҆ двѣ́сти.
10| Сы́нове же ї҆едїи́лєвы валаа́мъ, и҆ сы́нове валаа́мѡвы ї҆еѡ́съ и҆ венїамї́нъ, и҆ а҆ѡ́ѳъ и҆ а҆ханаа́нъ, и҆ зиѳа́нъ и҆ ѳарсї́съ и҆ а҆саи́ръ:
11| всѝ сї́и сы́нове ї҆едїи́лєвы, кнѧ҄зи племе́нъ крѣпча́йшїи си́лою, седмьна́десѧть ты́сѧщъ и҆ двѣ́сти ко ѡ҆полче́нїю съ си́лою и҆сходѧ́щїи.
12| И҆ сафа́нъ и҆ и҆фа́нъ, сы́нове ї҆ерїмꙋ́ѳовы, є҆сꙋ́дъ сы́нъ є҆гѡ̀,
13| нефѳалї́мъ сы́нъ є҆гѡ̀, и҆ є҆сїи́лъ и҆ гѡѵ́нї, и҆ ї҆есе́ръ и҆ селлї́мъ, сы́нове є҆гѡ̀, валаа́мъ сы́нъ є҆гѡ̀.
14| Сы́нове манассї́и: є҆зрїи́лъ, є҆го́же родѝ нало́жница є҆гѡ̀ сѵ́ра, роди́ же є҆мꙋ̀ и҆ махї́ра ѻ҆тца̀ галаа́дова.
15| Махї́ръ же поѧ́тъ женꙋ̀ ѻ҆фї́рови и҆ сафї́нови, и҆ и҆́мѧ сестрѣ̀ є҆гѡ̀ моѡха̀, и҆́мѧ же второ́мꙋ салпаа́дъ. Роди́шажесѧ салпаа́дꙋ дщє́ри.
16| И҆ родѝ моѡха̀ жена̀ махї́рова сы́на и҆ наречѐ и҆́мѧ є҆гѡ̀ фаре́съ: и҆ и҆́мѧ бра́тꙋ є҆гѡ̀ сороѡ́ръ: и҆ сы́нове є҆гѡ̀ ѹ҆ла́мъ и҆ рака́мъ.
17| Сы́нове же ѹ҆ла́мѡвы валаа́мъ: сї́и сы́нове галаа́да сы́на махї́рова сы́на манассї́ева.
18| Сестра́ же є҆гѡ̀ малехе́ѳъ родѝ ї҆есꙋ́да и҆ а҆вїезе́ра и҆ маа́лꙋ.
19| Бѣ́хꙋ же сы́нове семї́ра: а҆ї́мъ и҆ сѷхе́мъ, и҆ докїи́мъ и҆ є҆нїа́мъ.
20| Сы́нове же є҆фрє́мли ѳꙋсала́мъ, и҆ раа́мъ сы́нъ є҆гѡ̀, и҆ ѳаа́мъ сы́нъ є҆гѡ̀, и҆ є҆лаа́дъ сы́нъ є҆гѡ̀, и҆ ѳаа̀ сы́нъ є҆гѡ̀,
21| и҆ зава́дъ сы́нъ є҆гѡ̀, и҆ сѡѳе́ла сы́нъ є҆гѡ̀, и҆ є҆зе́ръ и҆ є҆зла́да. Ѹ҆би́ша же и҆̀хъ мꙋ́жїе ге́ѳстїи, и҆̀же роди́шасѧ въ землѝ то́й: занѐ и҆зыдо́ша взѧ́ти скоты̀ и҆́хъ.
22| И҆ пла́касѧ є҆фре́мъ ѻ҆те́цъ и҆́хъ мнѡ́ги дни҄: и҆ прїидо́ша бра́тїѧ є҆гѡ̀, да ѹ҆тѣ́шатъ є҆го̀.
23| И҆ вни́де къ женѣ̀ свое́й: и҆ зача̀ во чре́вѣ, и҆ родѝ сы́на, и҆ наречѐ и҆́мѧ є҆гѡ̀ варїа̀, ꙗ҆́кѡ въ ѕлы́хъ до́мꙋ є҆гѡ̀ рожде́нъ є҆́сть.
24| Дщи́ же є҆гѡ̀ сараа̀, и҆ бо ѻ҆́ныхъ ѡ҆ста́вшихсѧ: и҆ созда̀ веѳѡрѡ́нъ ни́жнїй и҆ вы́шнїй и҆ са́дрꙋ.
25| Рафа́й же сы́нъ є҆гѡ̀, и҆ расе́фъ и҆ ѳала́й сы́нове є҆гѡ̀, и҆ ѳаа́нъ сы́нъ є҆гѡ̀,
26| и҆ лада́нъ сы́нъ є҆гѡ̀, и҆ а҆мїꙋ́дъ сы́нъ є҆гѡ̀, є҆лїсама̀ сы́нъ є҆гѡ̀,
27| рꙋ́нъ сы́нъ є҆гѡ̀, ї҆ѡсї́й сы́нъ є҆гѡ̀.
28| И҆ ѡ҆держа́нїе и҆́хъ и҆ ѡ҆бита́нїе и҆́хъ веѳи́ль и҆ вє́си є҆гѡ̀ проти́вꙋ восто́ка наара́нѧ, и҆ къ за́паднѣй странѣ̀ газе́ра и҆ вє́си є҆гѡ̀, и҆ сѷхе́мъ и҆ вє́си є҆гѡ̀ да́же до га́зы и҆ вє́си є҆ѧ̀,
29| и҆ да́же до предѣ҄лъ сынѡ́въ манассї́иныхъ, веѳса́нъ и҆ вє́си є҆гѡ̀, ѳанаа́хъ и҆ вє́си є҆гѡ̀, и҆ магеддѡ́нъ и҆ вє́си є҆гѡ̀, дѡ́ръ и҆ вє́си є҆гѡ̀: въ тѣ́хъ всели́шасѧ сы́нове ї҆ѡ́сифа сы́на ї҆и҃лева.
30| Сы́нове а҆си́рѡвы: ї҆амна̀ и҆ є҆сꙋ́дъ, и҆ ї҆есꙋ́е и҆ варїа̀, и҆ сарре́а сестра̀ и҆́хъ.
31| Сы́нове же варї́євы хове́ръ и҆ мелхїи́лъ: се́й ѻ҆те́цъ заве́ѳовъ.
32| И҆ хове́ръ родѝ ї҆афле́та и҆ сѡми́ра, и҆ хѡѳа́на и҆ сꙋлꙋ̀ сестрꙋ̀ и҆́хъ.
33| И҆ сы́нове ї҆афле́тѡвы: фасе́хъ и҆ а҆мамаа́ѳъ и҆ а҆соа́ѳъ: сї́и сы́нове ї҆афле́тѡвы.
34| Сы́нове же сѡми́рѡвы: ї҆хїꙋ́ръ, раѵго́а и҆ ї҆ава̀ и҆ а҆ра́мъ.
35| Сы́нове же а҆сꙋ́да бра́та є҆гѡ̀: сѡфа̀ и҆ ї҆амна̀, и҆ є҆ли́мъ и҆ а҆ла́мъ.
36| Сы́нове сѡ́фѡвы: сꙋѐ, а҆рїафе́ръ и҆ сꙋа́нъ, и҆ ворї́нъ и҆ ї҆мра́мъ,
37| и҆ васа́ръ и҆ ї҆ꙋ́дъ, и҆ са́мма и҆ селимва́нъ, и҆ ї҆еѳра́нъ и҆ веера̀.
38| Сы́нове же ї҆еѳе́рѡвы: ї҆еѳѡ́нъ и҆ фасфа̀ и҆ а҆ре́й.
39| Сы́нове же ѡ҆ла҄ни: ѻ҆ре́хъ и҆ а҆нїи́лъ и҆ расї́а.
40| Всѝ сї́и сы́нове а҆си́рѡвы, всѝ кнѧ҄зи домѡ́въ ѻ҆те́чества и҆збра́ннїи и҆ крѣ́пцы си́лою, кнѧ҄зи, воевѡ́ды: сочте́нїе и҆́хъ во вре́мѧ бра́ни на ѡ҆полче́нїе два́десѧть ше́сть ты́сѧщъ мꙋже́й.
#8
1| Венїамї́нъ же родѝ ва́лꙋ пе́рвенца своего̀, и҆ а҆зви́ла втора́го, и҆ дїерꙋ̀ тре́тїѧго,
2| и҆ наꙋи́ла четве́ртаго, и҆ ра́фꙋ пѧ́таго.
3| Бы́ша же сы́нове ва́лѣ: а҆дї́ръ, ги́ра и҆ а҆вїꙋ́дъ,
4| и҆ а҆вїсꙋ́й и҆ ноама́нъ, и҆ а҆хї́а
5| и҆ ги́ра, и҆ сефꙋфа́мъ и҆ ѹ҆ра́мъ.
6| Сї́и сы́нове а҆ѡ҄ди, сї́и сꙋ́ть кнѧ҄зи племе́нъ ѡ҆бита́ющымъ въ гаваѝ, и҆̀хже пресели́ша въ манꙋа́ѳъ:
7| и҆ наама́нъ и҆ а҆хї́а, и҆ гира̀, то́йже ї҆глаа́мъ, и҆ (гира̀) родѝ а҆за́на и҆ нꙋ́а.
8| И҆ сеорї́мъ родѝ на по́ли мѡа́вли, повнегда̀ ѿпꙋсти́ти є҆мꙋ̀ ѡ҆сї́мꙋ и҆ ваа́дꙋ жєны̀ своѧ҄:
9| роди́ же ѿ ва́лы жены̀ своеѧ̀ ї҆ѡва́ва и҆ самї́ю, и҆ мї́сꙋ и҆ мелхо́ма,
10| и҆ ї҆ѡа́са и҆ сехї́ю и҆ мармї́ю: сї́и сы́нове є҆гѡ̀ кнѧ҄зи ѻ҆те́чествъ:
11| ѿ ѡ҆сї́мы же родѝ а҆мїто́ва и҆ є҆лїфаа́да.
12| Сы́нове же є҆лїфаа́дѡвы: є҆ве́ръ и҆ мїсоа́мъ и҆ самїи́лъ: то́й созда̀ а҆нѡ́нъ и҆ лодо́нъ и҆ вє́си и҆́хъ, є҆ѡ́дъ и҆ вє́си є҆гѡ̀:
13| верї́а же и҆ сама̀. Сї́и кнѧ҄зи племенє́мъ живꙋ́щимъ во є҆ла́мѣ, и҆ тї́и и҆згна́ша живꙋ́щихъ въ ге́ѳѣ.
14| И҆ бра́тїѧ и҆́хъ сѡси́лъ и҆ ї҆ерїмѡ́ѳъ,
15| и҆ завадї́а и҆ ѡ҆ри́дъ, и҆ а҆ва́дъ
16| и҆ мосолла́мъ, и҆ ї҆есфа̀ и҆ ї҆езї́а, сы́нове верї҄ины.
17| И҆ завадї́а и҆ мосолла́мъ, и҆ а҆закї̀ и҆ а҆ве́ръ,
18| и҆ ї҆ассї́й и҆ самарї̀, и҆ ї҆езелї́а и҆ ї҆ѡва́въ, сы́нове є҆лфаа҄ли.
19| И҆ ї҆акї́мъ и҆ хезрї́й, и҆ завдї́й
20| и҆ є҆лїѡина́й, и҆ салаѳї́й и҆ є҆лїи́лъ,
21| и҆ а҆даї́а и҆ варе́а и҆ самара́ѳъ, сы́нове семє́ины.
22| И҆ ї҆есфа́нъ и҆ а҆ве́ръ, и҆ є҆леи́лъ (и҆ а҆дрї́а),
23| и҆ а҆вдѡ́нъ и҆ зехрї́й, и҆ а҆на́нъ
24| и҆ а҆на́нїа, и҆ ї҆ла́мъ и҆ а҆наѳаѳї́а,
25| и҆ ї҆ефадї́а и҆ фанꙋи́лъ, сы́нове соси́кѡвы.
26| И҆ самоа́съ и҆ саре́а, и҆ є҆фнї́а
27| и҆ ї҆арасї́а, и҆ и҆лї́а и҆ зехрї́а, сы́нове ї҆еромои҄мли.
28| Сї́и кнѧ҄зи ѻ҆те́чествъ по племенє́мъ и҆́хъ: нача҄лницы сї́и ѡ҆бита́ша во ї҆ерⷭли́мѣ.
29| Въ гаваѡ́нѣ же всели́сѧ ї҆еи́ль ѻ҆те́цъ гаваѡ́на и҆ и҆́мѧ женѣ̀ є҆гѡ̀ мааха̀:
30| сы́нъ же є҆гѡ̀ пе́рвенецъ а҆вдѡ́нъ, и҆ сꙋ́ръ и҆ кї́съ, и҆ вае́лъ и҆ нада́въ, и҆ ни́ръ
31| и҆ геддо́ръ и҆ а҆їꙋ́й и҆ бра́тїѧ є҆гѡ̀, и҆ саꙋ́ръ и҆ махело́дъ.
32| Махело́дъ же родѝ сама́а. Сї́и же ѡ҆бита́ша прѧ́мѡ бра́тїи свое́й во ї҆ерⷭли́мѣ съ бра́тїею свое́ю.
33| Ни́ръ же родѝ кї́са, и҆ кї́съ родѝ саꙋ́ла, саꙋ́лъ же родѝ ї҆ѡнаѳа́на и҆ мелхїсꙋ́а, и҆ а҆мїнада́ва и҆ ї҆есваа́ла.
34| Сы́нъ же ї҆ѡнаѳа́новъ мемфїваа́лъ (и҆лѝ мемфївосѳе́й): и҆ мемфїваа́лъ родѝ мї́хꙋ.
35| Сы́нове же мї҄хины: фїѳо́ѳъ и҆ малѡ́ѳъ, и҆ ѳаре́съ и҆ хаа́зъ.
36| Хаа́зъ же родѝ ї҆а́дꙋ, ї҆а́да же родѝ салеме́ѳа и҆ а҆смѡ́ѳа и҆ замврї́а, замврї́й же родѝ месꙋ̀,
37| меса́ же родѝ ваанꙋ̀: рафе́а сы́нъ є҆гѡ̀, є҆ла́са сы́нъ є҆гѡ̀, а҆саи́лъ сы́нъ є҆гѡ̀.
38| А҆саи́лꙋ же ше́сть сынѡ́въ, и҆ сїѧ҄ и҆мена̀ и҆́хъ: є҆зрїка́мъ пе́рвенецъ є҆гѡ̀, и҆ ї҆сма́илъ и҆ а҆за́рїа, и҆ а҆вдї́а и҆ сараї́а и҆ а҆на́нъ: всѝ тї́и сы́нови а҆саи́лєвы.
39| Сы́нове же а҆се́на бра́та є҆гѡ̀: ѹ҆ла́мъ пе́рвенецъ є҆гѡ̀, и҆ ї҆есꙋ́съ вторы́й, и҆ є҆лїфа́съ тре́тїй.
40| Бы́ша же сы́нове ѹ҆ла҄мли мꙋ́жїе крѣ́пцы си́лою, напрѧза́юще лꙋ́къ и҆ ѹ҆множа́юще сы́ны и҆ сы́ны сынѡ́въ, сто̀ пѧтьдесѧ́тъ. Всѝ сї́и ѿ сынѡ́въ венїамї́нихъ.
#9
1| И҆ ве́сь ї҆и҃ль сочте́нъ є҆́сть: и҆ сѐ, сꙋ́ть пи҄саны въ кни́зѣ царе́й ї҆и҃левыхъ и҆ ї҆ꙋ́диныхъ со пресели́вшимисѧ въ вавѷлѡ́нъ за беззакѡ́нїѧ своѧ҄, и҆́миже беззако́нноваша.
2| И҆ и҆̀же ѡ҆бита́ша пе́рвѣе во ѡ҆держа́нїихъ свои́хъ во градѣ́хъ ї҆и҃левыхъ, свѧще́нницы и҆ леѵї́ти и҆ вда́ннїи (на слꙋже́нїе).
3| И҆ во ї҆ерⷭли́мѣ ѡ҆бита́ша ѿ сынѡ́въ ї҆ꙋ́диныхъ и҆ ѿ сынѡ́въ венїамї́нихъ и҆ ѿ сынѡ́въ є҆фре́млихъ и҆ манассї́иныхъ:
4| ѹ҆ѳї́й сы́нъ а҆мїꙋ́ды сы́на а҆мврї́ина, сы́на а҆мвраї́мова, сы́на ванї́ина, сы́на сынѡ́въ фаре́са сы́на ї҆ꙋ́дина:
5| и҆ ѿ силѡ́на а҆саї́а пе́рвенецъ є҆гѡ̀ и҆ сы́нове є҆гѡ̀:
6| ѿ сынѡ́въ же за́ры ї҆еи́лъ и҆ бра́тїѧ и҆́хъ ше́сть сѡ́тъ и҆ де́вѧтьдесѧтъ.
7| И҆ ѿ сынѡ́въ венїамї́нихъ: сахо́мъ сы́нъ васолла́ма, сы́на ѡ҆дꙋї́ева, сы́на санꙋ́їна:
8| и҆ ї҆евнаа̀ сы́нъ ї҆еровоа́мовъ и҆ є҆ла́въ: и҆ сї́и сы́нове ѻ҆зї́и сы́на махї́рова: и҆ мосолла́мъ сы́нъ сафатї́и, сы́на рагꙋи́лева, сы́на ї҆ева́нѧ.
9| Бра́тїѧ же и҆́хъ по родѡ́мъ и҆́хъ де́вѧть сѡ́тъ пѧтьдесѧ́тъ ше́сть, всѝ мꙋ́жїе кнѧ҄зи племенє́мъ по домѡ́мъ ѻ҆те́чествъ свои́хъ.
10| Ѿ свѧщє́нникъ же ї҆ѡда́їа и҆ ї҆ѡарї́мъ, и҆ ї҆ѡакї́мъ
11| и҆ а҆за́рїа сы́нъ хелкї́и, сы́на мосолла́мова, сы́на садѡ́кова, сы́на марарїѡ́ѳова, сы́на а҆хїтѡ́ва нача́лника до́мꙋ бж҃їѧ:
12| и҆ а҆дїа́мъ сы́нъ ї҆ероа́мль, сы́на фасго́ра, сы́на мелхїа́ева, и҆ маасї́й сы́нъ а҆дїи́ла, сы́на є҆зї́рова, сы́на мосолла́млѧ, сы́на маселимѡ́ѳова, сы́на є҆мма́рова.
13| Бра́тїѧ же и҆́хъ кнѧ҄зи по домѡ́въ ѻ҆те́чествъ свои́хъ, ты́сѧща и҆ се́дмь сѡ́тъ и҆ шестьдесѧ́тъ, си́льни крѣ́постїю къ дѣ́ланїю слꙋже́нїѧ въ домꙋ̀ бж҃їи.
14| Ѿ леѵї҄тъ же саме́їа сы́нъ а҆сꙋ́вовъ, сы́на є҆зрїка́мова, сы́на савї́ева ѿ сынѡ́въ мера́рїныхъ,
15| ваквака́ръ же и҆ а҆ри́съ, и҆ гаре́а и҆ маѳанї́а сы́нъ мїха́евъ, сы́на зехрї̀, сы́на а҆са́фова:
16| и҆ а҆вдї́а сы́нъ саме́а, сы́на гали́лова, сы́на ї҆дїѳꙋ́нѧ, и҆ варахї́а сы́нъ а҆́ссы, сы́на є҆лка́нова, и҆́же ѡ҆бита̀ во дво́рѣхъ нетѡфа́ѳовыхъ.
17| Двє́рницы же: селлꙋ́мъ и҆ а҆кꙋ́мъ, и҆ телмѡ́нъ и҆ є҆мма́нъ, и҆ бра́тїѧ и҆́хъ: селлꙋ́мъ кнѧ́зь.
18| И҆ да́же досе́лѣ во вратѣ́хъ ца́рскихъ къ восто́кꙋ: сїѧ҄ врата̀ на ѡ҆полчє́нїѧ сынѡ́въ леѵї́иныхъ.
19| И҆ селлꙋ́мъ сы́нъ коре́а, сы́на а҆вїаса́фова, сы́на коре́ова: и҆ бра́тїѧ є҆гѡ̀ по до́мꙋ ѻ҆те́чествъ и҆́хъ, коре́ане над дѣла́ми слꙋже́нїѧ стрегꙋ́ще стражбы҄ ски́нїи: а҆ ѻ҆тцы̀ и҆́хъ над полко́мъ гдⷭнимъ, стрегꙋ́ще вхо́да.
20| Фїнее́съ же сы́нъ є҆леаза́ровъ бы́сть во́ждь и҆́хъ пред гдⷭемъ, и҆ сї́и съ ни́мъ.
21| Заха́рїа сы́нъ мосолла́мовъ, две́рникъ вра́тъ ски́нїи свидѣ́нїѧ.
22| Всѝ и҆збра́ннїи двє́рницы над враты̀ двѣ́сти двана́десѧть, сї́и въ се́лѣхъ свои́хъ сочте́ни: си́хъ поста́ви давї́дъ и҆ самꙋи́лъ прови́децъ въ вѣ́рѣ и҆́хъ.
23| И҆ сї́и и҆ сы́нове и҆́хъ (бы́ша) при вратѣ́хъ до́мꙋ гдⷭнѧ и҆ въ домꙋ̀ ски́нїи стрещѝ почере́днѡ.
24| По четы́ремъ вѣ́трѡмъ бы́ша двє́ри къ восто́кꙋ, къ за́падꙋ, къ сѣ́верꙋ, къ ю҆́гꙋ.
25| Бра́тїѧ же и҆́хъ, и҆̀же живѧ́хꙋ въ се́лѣхъ свои́хъ, прихожда́хꙋ по седмѝ дне́хъ ѿ вре́мене да́же до вре́мене (на премѣ́нꙋ тѣ҄мъ):
26| поне́же четы́ремъ две́рникѡмъ си҄льнымъ ввѣ́рени бы́ша двє́ри: и҆ леѵї́ти бы́ша над храни҄лищи, и҆ над сокрѡ́вищи до́мꙋ бж҃їѧ ѡ҆полча́хꙋсѧ,
27| и҆ ѡ҆́крестъ до́мꙋ бж҃їѧ живѧ́хꙋ: ꙗ҆́кѡ на ни́хъ бѣ̀ стражба̀ и҆́хъ: и҆ сї́и над ключа́ми, є҆́же ѹ҆́трѡ ѹ҆́трѡ ѿверза́ти двє́ри свѧти́лища.
28| Ѿ тѣ́хъ же (бѧ́хꙋ) над сосꙋ҄ды слꙋже́нїѧ, по числꙋ́ бо вноша́хꙋ сосꙋ́ды и҆ по числꙋ̀ и҆зноша́хꙋ ѧ҆̀.
29| Ѿ тѣ́хъ же поста́влени над сосꙋ҄ды и҆ над всѣ́ми сосꙋ́ды ст҃ы́ми, и҆ над мꙋко́ю пшени́чною и҆ вїно́мъ и҆ є҆ле́емъ, и҆ ѳѷмїа́момъ и҆ а҆рѡма҄ты.
30| Ѿ сынѡ́въ же свѧще́нническихъ бѣ́ша мѷрова́рцы, мѵ́ро содѣ́ловахꙋ и҆з а҆рѡма҄тъ.
31| И҆ маттаѳї́а ѿ леѵї҄тъ, се́й пе́рвенецъ селлꙋ́мꙋ коре́анинꙋ, є҆мꙋ́же ввѣ́рєна дѣла̀ же́ртвы сковра́дныѧ вели́кагѡ жерца̀:
32| и҆ ване́а кааѳї́тѧнинъ ѿ бра́тїй и҆́хъ над хлѣ҄бы предложе́нїѧ, є҆́же ѹ҆готовлѧ́ти въ сꙋббѡ҄ты и҆ сꙋббѡ҄ты.
33| И҆ сї́и ѱалмопѣ́вцы кнѧ҄зи ѻ҆те́чествъ леѵї́тскихъ, ѡ҆предѣле́ни почере́днѡ во хра́минахъ, повседне́внѡ, ꙗ҆́кѡ да де́нь и҆ но́щь своѐ слꙋже́нїе ѿслꙋ́живаютъ.
34| Сї́и кнѧ҄зи ѻ҆те́чествъ леѵї́тскихъ по племенє́мъ свои҄мъ, нача҄лницы сї́и пребыва́хꙋ во ї҆ерⷭли́мѣ.
35| Въ гаваѡ́нѣ же живѧ́ше ѻ҆те́цъ гаваѡ́нь ї҆еи́ль: и҆ и҆́мѧ женѣ̀ є҆гѡ̀ мааха̀:
36| и҆ сы́нъ пе́рвенецъ є҆гѡ̀ а҆вдѡ́нъ, и҆ сꙋ́ръ и҆ кї́съ, и҆ ва́ель и҆ ни́ръ, и҆ нада́въ
37| и҆ гедѡ́ръ, и҆ бра́тїѧ є҆гѡ̀ а҆їꙋ́нъ и҆ зехрї́а и҆ макелѡ́ѳъ.
38| Макелѡ́ѳъ же родѝ самꙋ̀: и҆ сї́и всели́шасѧ посредѣ̀ бра́тїй свои́хъ во ї҆ерⷭли́мѣ съ бра́тїѧми свои́ми.
39| Ни́ръ же родѝ кї́са, и҆ кї́съ родѝ саꙋ́ла, и҆ саꙋ́лъ родѝ ї҆ѡнаѳа́на и҆ мелхїсꙋ́а, и҆ а҆мїнада́ва и҆ ї҆есваа́ла.
40| Сы́нъ же ї҆ѡнаѳа́нь мемфїваа́лъ: и҆ мемфїваа́лъ родѝ мї́хꙋ.
41| Сы́нове же мї́хи: фїло́ѳъ и҆ мелхїи́лъ, и҆ ѳараа̀ и҆ хаа́зъ.
42| Хаа́зъ же родѝ ї҆а́дꙋ, ї҆а́да же родѝ а҆ле́ѳа и҆ а҆смѡ́ѳа и҆ замврї́а: замврї́й же родѝ ме́сꙋ,
43| ме́са же родѝ ваа́нꙋ: рафе́а сы́нъ є҆гѡ̀, є҆ла́са сы́нъ є҆гѡ̀, а҆саи́лъ сы́нъ є҆гѡ̀.
44| А҆саи́лꙋ же (бы́ша) ше́сть сынѡ́въ, и҆ сїѧ҄ и҆мена̀ и҆́хъ: є҆зрїка́мъ пе́рвенецъ є҆гѡ̀, и҆ ї҆сма́илъ и҆ а҆за́рїа, и҆ а҆вдї́а и҆ а҆на́нъ и҆ а҆́са: сї́и сы́нове а҆саи́лѡвы.
#10
1| Фѷлїстї́ми же воева́ша проти́вꙋ ї҆и҃лѧ, и҆ бѣжа́ша мꙋ́жїе ї҆и҃лєвы ѿ лица̀ и҆ноплеме́нническа и҆ падо́ша ра́нени на горѣ̀ гелвꙋѝ.
2| И҆ погна́ша и҆ноплемє́нницы вслѣ́дъ саꙋ́ла и҆ вслѣ́дъ сынѡ́въ є҆гѡ̀: и҆ ѹ҆би́ша и҆ноплемє́нницы ї҆ѡнаѳа́на и҆ а҆мїнада́ва и҆ мелхїсꙋ́а, сынѡ́въ саꙋ́ловыхъ.
3| И҆ ѡ҆тѧгчи́сѧ бра́нь на саꙋ́ла, и҆ ѡ҆брѣто́ша є҆го̀ стрѣлцы̀ въ лꙋ́кахъ и҆ въ трꙋдѣ́хъ, и҆ и҆знемо́же ѿ стрѣ́лъ.
4| И҆ речѐ саꙋ́лъ къ носѧ́щемꙋ ѻ҆рꙋ́жїе є҆гѡ̀: и҆звлецы̀ ме́чь тво́й и҆ прободѝ мѧ̀ и҆́мъ, да не когда̀ прїи́дꙋтъ неѡбрѣ́заннїи сї́и и҆ порꙋга́ютсѧ мнѣ̀. И҆ не восхотѣ̀ носѧ́й ѻ҆рꙋ́жїе є҆гѡ̀, ꙗ҆́кѡ ѹ҆боѧ́сѧ ѕѣлѡ̀. И҆ взѧ̀ саꙋ́лъ ме́чь и҆ нападѐ на́нь.
5| И҆ ви́дѣ носѧ́й ѻ҆рꙋ́жїе є҆гѡ̀, ꙗ҆́кѡ ѹ҆́мре саꙋ́лъ, и҆ нападѐ и҆ ѻ҆́нъ на ме́чь сво́й и҆ ѹ҆́мре.
6| И҆ ѹ҆́мре саꙋ́лъ и҆ трѝ сы҄на є҆гѡ̀ въ де́нь ѡ҆́нъ: и҆ ве́сь до́мъ є҆гѡ̀ кꙋ́пнѡ ѹ҆́мре.
7| И҆ ви́дѣша всѝ мꙋ́жїе ї҆и҃лєвы, и҆̀же во ю҆до́ли, ꙗ҆́кѡ побѣжа̀ ї҆и҃ль, и҆ ꙗ҆́кѡ ѹ҆́мре саꙋ́лъ и҆ сы́нове є҆гѡ̀, и҆ ѡ҆ста́виша гра́ды своѧ҄ и҆ побѣго́ша: и҆ прїидо́ша и҆ноплемє́нницы и҆ всели́шасѧ въ ни́хъ.
8| И҆ бы́сть заꙋ́тра, и҆ прїидо́ша и҆ноплемє́нницы совлача́ти па́дшихъ коры҄сти, и҆ ѡ҆брѣто́ша саꙋ́ла и҆ сынѡ́въ є҆гѡ̀ па́дшихъ на горѣ̀ гелвꙋѝ:
9| и҆ ѡ҆бнажи́ша є҆го̀, и҆ взѧ́ша главꙋ̀ є҆гѡ̀ и҆ ѻ҆рꙋ́жїе є҆гѡ̀, и҆ посла́ша въ зе́млю и҆ноплеме́нничꙋ, да ѡ҆бно́ситсѧ (и҆ пока́жетсѧ) ї҆́дѡлѡмъ и҆́хъ и҆ лю́демъ:
10| ѻ҆рꙋ҄жїѧ же и҆́хъ положи́ша въ ка́пищи бо́га своегѡ̀: и҆ главꙋ̀ є҆гѡ̀ поткнꙋ́ша въ ка́пищи дагѡ́новѣ.
11| И҆ ѹ҆слы́шаша всѝ живꙋ́щїи во ї҆авї́сѣ галаа́дстѣмъ всѧ҄, ꙗ҆̀же фѷлїстї́ми сотвори́ша саꙋ́лꙋ и҆ сынѡ́мъ є҆гѡ̀ и҆ ї҆и҃лю:
12| и҆ воста́ша ѿ галаа́да всѝ мꙋ́жїе крѣ́пцыи, и҆ прїидо́ша и҆ взѧ́ша трꙋ́пъ саꙋ́ловъ и҆ трꙋ́пъ сынѡ́въ є҆гѡ̀, и҆ принесо́ша и҆̀хъ во ї҆авї́съ, и҆ погребо́ша кѡ́сти и҆́хъ под дꙋ́бомъ во ї҆авї́сѣ: и҆ пости́шасѧ се́дмь днї́й.
13| И҆ ѹ҆́мре саꙋ́лъ за беззакѡ́нїѧ своѧ҄, и҆́миже беззако́ннова гдⷭеви по словесѝ гдⷭню, поне́же не сохранѝ, ꙗ҆́кѡ вопросѝ саꙋ́лъ волше́бницы є҆́же вопроси́ти, и҆ ѿвѣща̀ є҆мꙋ̀ самꙋи́лъ прⷪро́къ.
14| И҆ не взыска̀ гдⷭа саꙋ́лъ: сегѡ̀ ра́ди ѹ҆бѝ є҆го̀ и҆ возвратѝ ца́рство є҆гѡ̀ давї́дꙋ сы́нꙋ ї҆ессе́евꙋ.
#11
1| И҆ собра́сѧ ве́сь ї҆и҃ль къ давї́дꙋ въ хеврѡ́нъ, глаго́люще: сѐ, кѡ́сти твоѧ҄ и҆ пло́ть твоѧ̀ мы̀:
2| вчера̀ же и҆ тре́тїѧгѡ днѐ, є҆гда̀ є҆щѐ ца́рствоваше саꙋ́лъ, ты̀ бы́лъ є҆сѝ и҆зводѧ́й и҆ вводѧ́й ї҆и҃лѧ, и҆ тебѣ̀ речѐ гдⷭь бг҃ъ тво́й: ты̀ ѹ҆пасе́ши лю́ди моѧ҄ ї҆и҃лѧ, и҆ ты̀ бꙋ́деши кнѧ́зь над людьмѝ мои́ми ї҆и҃лемъ.
3| И҆ прїидо́ша всѝ старѣ҄йшины ї҆и҃лєвы ко царю̀ въ хеврѡ́нъ: и҆ ѹ҆твердѝ давї́дъ съ ни́ми завѣ́тъ въ хеврѡ́нѣ пред гдⷭемъ: и҆ пома́заша давї́да въ царѧ̀ над ї҆и҃лемъ по словесѝ гдⷭню, (є҆́же гл҃а) рꙋко́ю самꙋи́ловою.
4| И҆ и҆́де ца́рь давї́дъ и҆ ве́сь ї҆и҃ль во ї҆ерⷭли́мъ, се́й є҆́сть ї҆евꙋ́съ, и҆дѣ́же бѧ́хꙋ ї҆евꙋсе́є жи́телїе землѝ.
5| Реко́ша же давї́дꙋ, и҆̀же ѡ҆бита́ша въ ї҆евꙋ́сѣ: не вни́деши сѣ́мѡ. И҆ взѧ̀ давї́дъ крѣ́пость сїѡ́ню, ꙗ҆́же є҆́сть гра́дъ давї́довъ.
6| Рече́ же давї́дъ: всѧ́къ и҆́же ѹ҆бїе́тъ ї҆евꙋсе́а въ пе́рвыхъ, бꙋ́детъ кнѧ́зь и҆ воево́да. И҆ взы́де на́нь пре́жде ї҆ѡа́въ сы́нъ сарꙋї́евъ и҆ бы́сть кнѧ́земъ.
7| И҆ сѣ́де давї́дъ во ѡ҆бдержа́нїи: сегѡ̀ ра́ди и҆менова̀ є҆̀ гра́дъ давї́довъ.
8| И҆ созда̀ гра́дъ ѡ҆́крестъ ѿ ма́ала да́же да ѡ҆крꙋже́нїѧ: ї҆ѡа́въ же про́чее гра́да состро́и: и҆ воева̀ и҆ взѧ̀ гра́дъ.
9| Преспѣва́ше же давї́дъ и҆ды́й и҆ расты́й, и҆ гдⷭь вседержи́тель бѣ̀ съ ни́мъ.
10| Сї́и же кнѧ҄зи си́льныхъ давї́довыхъ, и҆̀же помога́хꙋ є҆мꙋ̀ въ ца́рствѣ є҆гѡ̀ со всѣ́мъ ї҆и҃лемъ, да ца́рь бꙋ́детъ по словесѝ гдⷭню, над ї҆и҃лемъ,
11| и҆ сїѐ число̀ крѣ́пкихъ давї́довыхъ: ї҆есваа́лъ сы́нъ а҆хама́нь, пе́рвый междꙋ̀ три́десѧтми: то́й и҆звлечѐ ме́чь сво́й є҆ди́ножды на три́ста ꙗ҆́звеныхъ во є҆ди́но вре́мѧ.
12| И҆ по не́мъ є҆леаза́ръ, сы́нъ дѡде́а а҆хѡхї́и: се́й бѣ̀ междꙋ̀ тре́ми си́льными:
13| се́й бѣ̀ съ давї́домъ въ фасодомї́нѣ, и҆дѣ́же и҆ноплемє́нницы со́брани бы́ша на бра́нь, и҆ бѣ̀ ча́сть ни́вы полна̀ ꙗ҆чме́нѧ, и҆ лю́дїе побѣго́ша ѿ лица̀ и҆ноплеме́ннича:
14| и҆ ста̀ посредѣ̀ ча́сти и҆ защитѝ ю҆̀, и҆ и҆збѝ и҆ноплеме́нники, и҆ сотворѝ гдⷭь спⷭнїе ве́лїе (лю́демъ свои҄мъ).
15| Снидо́ша же тї́и трїѐ ѿ три́десѧти кнѧзе́й на ка́мень ко давї́дꙋ въ пеще́рꙋ ѻ҆долла́млю, а҆ по́лкъ и҆ноплеме́нничь стоѧ́ше во ю҆до́ли гїга́нтѡвъ.
16| Давї́дъ же бѣ̀ тогда̀ въ крѣ́пости, по́лкъ же и҆ноплеме́нничь бѣ̀ тогда̀ въ виѳлее́мѣ.
17| И҆ возжада̀ давї́дъ и҆ речѐ: кто̀ напои́тъ мѧ̀ водо́ю ѿ кла́дѧзѧ виѳлее́мска, и҆́же є҆́сть во вратѣ́хъ;
18| И҆ трїѐ тї́и проторго́шасѧ сквозѣ̀ по́лкъ и҆ноплеме́нничь и҆ почерпо́ша во́дꙋ и҆з кла́дѧзѧ, и҆́же въ виѳлее́мѣ, и҆́же бѣ̀ во вратѣ́хъ, и҆ взѧ́ша и҆ принесо́ша къ давї́дꙋ, да пїе́тъ. И҆ не восхотѣ̀ давї́дъ пи́ти є҆ѧ̀ и҆ возлїѧ̀ ю҆̀ гдⷭеви
19| и҆ речѐ: млⷭтивъ мѝ бг҃ъ, є҆́же сотвори́ти глаго́лъ се́й: а҆́ще кро́вь мꙋже́й си́хъ и҆спїю̀ въ дꙋша́хъ и҆́хъ, поне́же дꙋша́ми свои́ми принесо́ша. И҆ не восхотѣ̀ пи́ти є҆ѧ̀. Сїѐ сотвори́ша трїѐ си́льнїи.
20| И҆ а҆ве́сса бра́тъ ї҆ѡа́вль, то́й бѣ̀ пе́рвый въ трїе́хъ: се́й и҆звлечѐ ме́чь сво́й проти́вꙋ трїе́хъ сѡ́тъ мꙋже́й во є҆ди́нъ ча́съ и҆ ѹ҆бѝ и҆̀хъ, и҆ то́й бѣ̀ посредѣ̀ трїе́хъ и҆мени́тъ:
21| ѿ трїе́хъ междꙋ̀ двѣма̀ пресла́вный, и҆ бѣ̀ и҆̀мъ нача́лникъ, ѻ҆ба́че ко трїе́мъ пє́рвымъ не дости́же.
22| И҆ ване́а сы́нъ ї҆ѡда́евъ, сы́нъ мꙋ́жа крѣ́пкагѡ, мнѡ́га дѣла̀ є҆гѡ̀, ѿ кавасли́ла: то́й ѹ҆бѝ двои́хъ а҆рїи́лѡвъ мѡа́вскихъ, и҆ то́й сни́де и҆ ѹ҆бѝ льва̀ ѹ҆ кла́дѧзѧ во вре́мѧ снѣ́га:
23| и҆ то́й ѹ҆бѝ мꙋ́жа є҆гѵ́птѧнина, є҆мꙋ́же во́зрастъ бѣ̀ пѧ́ть лакѡ́тъ, и҆ въ рꙋцѣ̀ є҆гѵ́птѧнина копїѐ ꙗ҆́кѡ врати́ло ткꙋ́щихъ: и҆ сни́де къ немꙋ̀ ване́а съ жезло́мъ, и҆ восхи́ти копїѐ и҆з рꙋкѝ є҆гѵ́птѧнина и҆ ѹ҆бѝ є҆го̀ копїе́мъ є҆гѡ̀:
24| сїѧ҄ сотворѝ ване́а сы́нъ ї҆ѡда́евъ, и҆ бѣ̀ и҆мени́тъ посредѣ̀ трїе́хъ си́льныхъ:
25| над три́десѧтїю бѣ̀ сла́венъ се́й, а҆ ко трїе́мъ не дости́же: и҆ поста́ви є҆го̀ давї́дъ над ѻ҆те́чествомъ свои́мъ.
26| И҆ си́льнїи си́лъ: а҆саи́лъ, бра́тъ ї҆ѡа́вль, є҆леана́нъ, сы́нъ дѡдѡ́евъ ѿ виѳлее́ма,
27| саммѡ́ѳъ а҆дди́тѧнинъ, хелкї́й а҆фело́нїнъ,
28| ѻ҆ре́й сы́нъ ѿ кї́са ѳекꙋ́йскїй, а҆вїезе́ръ а҆наѳѡ́ѳскїй,
29| совоха́й а҆сѡѳї́йскїй, и҆лї́й а҆хо́йскїй,
30| воора́й сы́нъ нетѡфаѳї́евъ, є҆лла́ѳъ сы́нъ ваїна́ка нетѡфаѳї́йскагѡ,
31| и҆ѳа́й сы́нъ риве́инъ ѿ хо́лма венїамї́нѧ, ване́а сы́нъ фараѳѡ́нїевъ,
32| ѹ҆рї́й ѿ неа́ли, галсавїи́лъ а҆равеѳї́йскїй,
33| а҆змѡ́ѳъ варсамї́йскїй, є҆лїа́ва саламї́йскїй,
34| ї҆ра́съ гоинї́йскїй, ї҆ѡнаѳа́нъ сы́нъ сагѝ а҆рарї́йскїй,
35| а҆хїа́мъ сы́нъ саха́ра а҆рарї́йскагѡ, зифаа́лъ сы́нъ ѡ҆́ринъ,
36| а҆фе́ръ мехꙋраѳї́нскїй, а҆хї́а фелонї́йскїй,
37| а҆сара́й мармели́нскїй, ноора́й сы́нъ а҆вдї́евъ,
38| ї҆ѡи́ль бра́тъ наѳа́новъ, мава́ръ сы́нъ тараї́евъ,
39| селли́къ а҆ммѡнї́инъ, нааре́й вирѡ́ѳїнъ, и҆́же носи́лъ ѻ҆рꙋ́жїе ї҆ѡа́ва сы́на сарꙋї́ева,
40| ї҆ра̀ ї҆еѳе́рїинъ, гари́въ ѳе́рїинъ,
41| ѹ҆рї́а хетѳе́йскїй, ваза́ѳъ сы́нъ ѡ҆олї́евъ,
42| а҆дїна̀ сы́нъ са́ха, рꙋви́ма кнѧ́зь, и҆ ѹ҆ негѡ̀ три́десѧть,
43| а҆на́нъ сы́нъ маа́хинъ, и҆ ї҆ѡсафа́тъ ѳаѳаи́нъ,
44| ѻ҆зї́а а҆старѡ́ѳїнъ, самма̀ и҆ ї҆еи́лъ сы́нове хѡѳа́на а҆рарї́ина,
45| ї҆едїи́лъ сы́нъ сааме́рїнъ, и҆ ї҆ѡза́е бра́тъ є҆гѡ̀ ѳѡса́їнъ,
46| ї҆елїи́лъ маѡї́нъ, и҆ а҆рї́ва, и҆ ѡ҆со́їа сы́нъ є҆гѡ̀, є҆наа́мъ, и҆ ї҆еѳема̀ мѡавї́тскїй,
47| є҆лїи́лъ, и҆ ѡ҆ви́дъ, и҆ ї҆есїи́лъ месѡвї́евъ.
#12
1| И҆ сї́и прїидо́ша ко давї́дꙋ въ сїкела́гъ, є҆гда̀ є҆щѐ ѡ҆бдержи́мь бѧ́ше ѿ лица̀ саꙋ́ла сы́на кї́сова: и҆ сї́и ѿ си́льныхъ помога́юще во бра́ни,
2| напрѧза́юще лꙋ́къ десны́ми и҆ шꙋ́ими рꙋка́ми, и҆ пра́щницы ка́менемъ и҆ стрѣла́ми, ѿ бра́тїй саꙋ́ловыхъ ѿ (колѣ́на) венїамї́на:
3| кнѧ́зь а҆хїе́зеръ, и҆ ї҆ѡа́съ сы́нъ сама́а гаваѳї́та, и҆ ї҆езїи́лъ, и҆ фали́ѳъ, сы́нове замо́ѳѡвы, и҆ варахї́а, и҆ ї҆иꙋ́а а҆наѳѡѳї́тинъ,
4| и҆ самаї́а гаваѡнї́тинъ, си́льный посредѣ̀ три́десѧтихъ и҆ над три́десѧтїю, и҆ ї҆еремї́а, и҆ ї҆езекї́иль, и҆ ї҆ѡанна́нъ, и҆ ї҆ѡзава́ѳъ гадараѳї́тинъ,
5| є҆лїѡзї́й, и҆ ї҆ерїмꙋ́ѳъ, и҆ ваалї́а, и҆ самарї́а, и҆ сафатї́а а҆рꙋ́фїнъ,
6| є҆лка́на, и҆ ї҆есї́а, и҆ ї҆елїи́лъ, и҆ ї҆езаа́ръ, и҆ ї҆есваа́мъ, корї́тѧне,
7| и҆ ї҆ѡила̀, и҆ завадї́а, сы́нове ї҆ероа҄мли, и҆ и҆̀же ѿ гедѡ́ра.
8| И҆ ѿ гаддї̀ прибѣго́ша къ давї́дꙋ, (є҆гда̀ таѧ́шесѧ) въ пꙋсты́ни, мꙋ́жїе крѣ́пцы и҆ бойцы̀ наро́чити, держа́щїи щиты̀ и҆ ко́пїѧ: ли́ца же и҆́хъ ꙗ҆́кѡ ли́ца львѡ́ва, и҆ легцы̀ ꙗ҆́кѡ сє́рны на гора́хъ ско́ростїю:
9| а҆зе́ръ въ пе́рвыхъ, а҆вдї́а вторы́й, а҆лїа́дъ тре́тїй,
10| масма́нъ четве́ртый, ї҆еремї́а пѧ́тый,
11| ї҆еѳѳї́а шесты́й, є҆лїи́лъ седмы́й,
12| ї҆ѡана́нъ ѻ҆смы́й, є҆льзаве́ль девѧ́тый,
13| ї҆еремї́а десѧ́тый, махавена́й первыйна́десѧть.
14| Сї́и ѿ сынѡ́въ га́довыхъ кнѧ҄зи во́инстїи, є҆ди́нъ над сто́мъ ма́лый, вели́кїй же над ты́сѧщею:
15| сї́и и҆̀же преидо́ша ї҆ѻрда́нъ мцⷭа пе́рвагѡ: и҆ се́й напо́лненъ во всѣ́хъ бре́зѣхъ свои́хъ: и҆ и҆згна́ша всѣ́хъ, и҆̀же живѧ́хꙋ въ ю҆до́лѣхъ ѿ востѡ́къ да́же до за҄падъ.
16| Прїидо́ша же ѿ сынѡ́въ венїамї́нихъ и҆ ї҆ꙋ́диныхъ на по́мощь давї́дꙋ.
17| И҆ и҆зы́де давї́дъ во срѣ́тенїе и҆̀мъ и҆ речѐ и҆̀мъ: а҆́ще ми́рнѡ прїидо́стѣ ко мнѣ̀, да бꙋ́детъ се́рдце моѐ та́кожде къ ва́мъ: а҆́ще же преда́ти мѧ̀ сꙋпоста́тѡмъ мои҄мъ не во и҆́стинѣ рꙋкѝ, да ви́дитъ бг҃ъ ѻ҆тє́цъ на́шихъ и҆ сꙋ́дитъ.
18| И҆ ѡ҆блечѐ дх҃ъ а҆масї́ю кнѧ́зѧ над три́десѧтїю, и҆ речѐ: и҆дѝ, давї́да сы́не ї҆ессе́евъ, и҆ лю́дїе твоѝ: ми́ръ, ми́ръ тебѣ̀, и҆ ми́ръ помо́щникѡмъ твои҄мъ, ꙗ҆́кѡ тебѣ̀ помога́етъ бг҃ъ тво́й. И҆ воспрїѧ́тъ и҆̀хъ давї́дъ и҆ поста́ви и҆̀хъ кнѧзе́й си́лъ.
19| И҆ ѿ манассї́и прибѣго́ша къ давї́дꙋ, є҆гда̀ и҆дѧ́хꙋ и҆ноплемє́нницы на саꙋ́ла на бра́нь, и҆ не помо́же и҆̀мъ давї́дъ, ꙗ҆́кѡ совѣ́тъ бы́ти ѹ҆ воево́дъ и҆ноплеме́нничихъ, глаго́лющихъ: съ глава́ми мꙋже́й си́хъ ѡ҆брати́тсѧ ко господи́нꙋ своемꙋ̀ саꙋ́лꙋ.
20| И҆ є҆гда̀ и҆дѧ́ше давї́дъ въ сїкела́гъ, прибѣго́ша къ немꙋ̀ ѿ манассї́и є҆дна́й и҆ ї҆ѡзава́ѳъ, и҆ ї҆авни́лъ и҆ мїхаи́лъ и҆ ї҆ѡсафа́ѳъ и҆ є҆лїꙋ̀ и҆ салаѳї́й, кнѧ҄зи над ты́сѧщами ѹ҆ манассї́и:
21| сї́и да́ша по́мощь давї́дꙋ на по́лчище геддꙋ́рѡвъ, вси́ бо крѣ́пцы си́лою: и҆ бѣ́ша крѣ́пцы нача҄лницы въ во́инствѣ си́лою.
22| Занѐ на всѧ́къ де́нь прихожда́хꙋ къ давї́дꙋ на по́мощь є҆мꙋ̀, въ си́лꙋ вели́кꙋ, а҆́ки си́ла бж҃їѧ.
23| И҆ сїѧ҄ и҆мена̀ кнѧзе́й во́инства, и҆̀же прїидо́ша ко давї́дꙋ въ хеврѡ́нъ, да возвратѧ́тъ ца́рство саꙋ́лово къ немꙋ̀ по словесѝ гдⷭню:
24| сы́нове ї҆ꙋ҄дины носѧ́щїи щиты̀ и҆ ко́пїѧ ше́сть ты́сѧщъ и҆ ѻ҆́смь сѡ́тъ, крѣ́пцы ко ѡ҆полче́нїю:
25| ѿ сынѡ́въ сѷмеѡ́нихъ, крѣ́пцы си́лою на ѡ҆полче́нїе се́дмь ты́сѧщъ и҆ сто̀:
26| ѿ сынѡ́въ леѵї́иныхъ четы́ри ты́сѧщы и҆ ше́сть сѡ́тъ:
27| и҆ ї҆ѡ́дда кнѧ́зь ѿ колѣ́на а҆арѡ́нѧ, и҆ съ ни́мъ трѝ ты́сѧщы и҆ се́дмь сѡ́тъ:
28| и҆ садѡ́къ, ѻ҆́трокъ крѣ́пкїй си́лою, и҆ до́мꙋ ѻ҆тца̀ є҆гѡ̀ кнѧ҄зи два́десѧть два̀:
29| ѿ сынѡ́въ же венїамї́нихъ бра́тїй саꙋ́ловыхъ трѝ ты́сѧщы, и҆ є҆щѐ бо́лшаѧ ча́сть и҆́хъ наблюда́ше стражбꙋ̀ до́мꙋ саꙋ́лѧ:
30| и҆ ѿ сынѡ́въ є҆фре́млихъ два́десѧть ты́сѧщъ и҆ ѻ҆́смь сѡ́тъ крѣ́пцы си́лою, мꙋ́жїе и҆мени́тїи по домѡ́мъ ѻ҆те́чествъ и҆́хъ:
31| и҆ ѿ полꙋпле́мене манассї́ина ѻ҆смьна́десѧть ты́сѧщъ, и҆ и҆̀же нареко́шасѧ и҆́менемъ, да поста́вѧтъ царе́мъ давї́да:
32| ѿ сынѡ́въ ї҆ссаха́ровыхъ мꙋ́жїе ѹ҆че́ни, и҆̀же познава́хꙋ времена̀ разсꙋжде́нїю, что̀ сотвори́ти и҆́мать ї҆и҃ль, въ нача҄ла и҆́хъ двѣ́сти, и҆ всѧ҄ бра́тїѧ и҆́хъ съ ни́ми:
33| и҆ ѿ завꙋлѡ́на и҆сходѧ́щїи ко ѡ҆полче́нїю бра́ни, со всѧ́кими ѻ҆рꙋ҄жїи бра́нными, пѧтьдесѧ́тъ ты́сѧщъ, въ по́мощь давї́дꙋ не съ пра́здными рꙋка́ми:
34| и҆ ѿ нефѳалї́ма кнѧзе́й ты́сѧща, и҆ съ ни́ми въ щита́хъ и҆ съ ко́пїѧми три́десѧть и҆ се́дмь ты́сѧщъ:
35| и҆ ѿ сынѡ́въ да́новыхъ ѡ҆полча́ющїисѧ на бра́нь два́десѧть ѻ҆́смь ты́сѧщъ и҆ ше́сть сѡ́тъ:
36| и҆ ѿ а҆си́ра и҆сходѧ́щїи помощѝ въ бра́ни четы́редесѧть ты́сѧщъ:
37| и҆ со ѻ҆́ныѧ страны̀ ї҆ѻрда́на ѿ сынѡ́въ рꙋви́мовыхъ и҆ ѿ га́довыхъ и҆ ѿ полꙋпле́мене манассї́ина во все́мъ ѻ҆рꙋ́жїи бра́ннѣмъ сто̀ и҆ два́десѧть ты́сѧщъ.
38| Всѝ сї́и мꙋ́жїе бра́ннїи ѹ҆пра́влени ко ѡ҆полче́нїю се́рдцемъ ми́рнымъ: и҆ прїидо́ша въ хеврѡ́нъ, да поста́вѧтъ царѧ̀ давї́да над всѣ́мъ ї҆и҃лемъ: и҆ про́чїи ѿ ї҆и҃лѧ є҆ди́но се́рдце бѧ́хꙋ, да ца́рь бꙋ́детъ давї́дъ.
39| Бы́ша же тꙋ̀ съ давї́довъ трѝ дни҄, ꙗ҆дꙋ́ще и҆ пїю́ще, ѹ҆гото́ваша бо и҆̀мъ бра́тїѧ и҆́хъ.
40| И҆ и҆̀же бли́з и҆́хъ бѧ́хꙋ да́же до ї҆ссаха́ра и҆ завꙋлѡ́на и҆ нефѳалї́ма, приноша́хꙋ и҆̀мъ на ѻ҆слѣ́хъ и҆ велблю́дѣхъ, и҆ мска́хъ и҆ волѣ́хъ пи́щꙋ, мꙋкꙋ̀, перевѧ҄сла смо́квей и҆ гро́здїе сꙋхо́е, вїно̀ и҆ є҆ле́й, и҆ волы̀ и҆ ѻ҆вны̀ во мно́жествѣ, ра́дость бо бы́сть во ї҆и҃ли.
#13
1| И҆ сотворѝ совѣ́тъ давї́дъ (со кнѧ҄зи) и҆ ты҄сѧщники, и҆ сѡ́тники и҆ всѣ́ми нача҄лники,
2| и҆ речѐ давї́дъ ко всемꙋ̀ собра́нїю ї҆и҃левꙋ: а҆́ще ѹ҆го́дно ва́мъ, и҆ ѿ гдⷭа бг҃а на́шегѡ благопоспѣши́тсѧ, да по́слемъ къ бра́тїѧмъ на́шымъ ѡ҆ста́вшымсѧ во все́й землѝ ї҆и҃левѣ, и҆ съ ни́ми свѧще́нницы и҆ леѵї́ти, во градѣ́хъ ѡ҆бдержа́нїѧ и҆́хъ, да соберꙋ́тсѧ къ на́мъ,
3| и҆ да принесе́мъ кївѡ́тъ бг҃а на́шегѡ къ на́мъ, не взыска́хомъ бо є҆гѡ̀ во дни҄ саꙋ҄ли.
4| И҆ ѿвѣща̀ всѐ собра́нїе, да та́кѡ бꙋ́детъ, занѐ ѹ҆го́дно бы́сть сло́во сїѐ всѣ҄мъ лю́демъ.
5| И҆ собра̀ давї́дъ всего̀ ї҆и҃лѧ ѿ предѣ҄лъ є҆гѵ́петскихъ да́же до вхо́да и҆ма́ѳова, є҆́же внестѝ кївѡ́тъ бж҃їй ѿ гра́да ї҆арї́ма.
6| И҆ принесѐ є҆го̀ давї́дъ: и҆ ве́сь ї҆и҃ль взы́де во гра́дъ давї́довъ, и҆́же бѧ́ше ї҆ꙋ́динъ, є҆́же вознестѝ та́мѡ кївѡ́тъ гдⷭа бг҃а сѣдѧ́ща на херꙋвї́мѣхъ, и҆дѣ́же при́звано є҆́сть и҆́мѧ є҆гѡ̀:
7| и҆ поста́ви кївѡ́тъ бж҃їй на колесни́цꙋ но́вꙋ и҆з до́мꙋ а҆мїнада́влѧ: ѻ҆́за же и҆ бра́тїѧ є҆гѡ̀ ведѧ́хꙋ колесни́цꙋ:
8| давї́дъ же и҆ ве́сь ї҆и҃ль и҆гра́хꙋ пред бг҃омъ все́ю си́лою и҆ въ пѣ́снѣхъ и҆ въ гꙋ́слехъ, и҆ ѱалти́ри и҆ тѷмпа́нѣхъ, и҆ кѷмва́лѣхъ и҆ въ трꙋба́хъ:
9| и҆ прїидо́ша ко гꙋмнꙋ̀ хїдѡ́ню: и҆ прострѐ ѻ҆́за рꙋ́кꙋ свою̀, да поддержи́тъ кївѡ́тъ, ю҆не́цъ бо ѹ҆клонѝ є҆го̀:
10| и҆ прогнѣ́васѧ гдⷭь гнѣ́вомъ на ѻ҆́зꙋ и҆ поразѝ є҆го̀ тꙋ̀, тогѡ̀ ра́ди, ꙗ҆́кѡ прострѐ рꙋ́кꙋ свою̀ (и҆ прикоснꙋ́сѧ) кївѡ́тꙋ, и҆ ѹ҆́мре тꙋ̀ пред бг҃омъ.
11| И҆ ѡ҆скорби́сѧ давї́дъ, ꙗ҆́кѡ пресѣчѐ гдⷭь пресѣче́нїемъ ѻ҆́зꙋ, и҆ наречѐ мѣ́сто то̀ пресѣче́нїе ѻ҆за́не, да́же до днѐ сегѡ̀.
12| И҆ ѹ҆боѧ́сѧ давї́дъ бг҃а въ то́й де́нь, глаго́лѧ: ка́кѡ внесꙋ̀ ко мнѣ̀ кївѡ́тъ бж҃їй;
13| И҆ не возвратѝ давї́дъ кївѡ́та къ себѣ̀ во гра́дъ давї́довъ, но возвратѝ и҆̀ въ до́мъ а҆ведда́ра геѳе́ина:
14| и҆ пребыва́ше кївѡ́тъ бж҃їй въ домꙋ̀ а҆ведда́ровѣ трѝ мцⷭы, и҆ блгⷭвѝ бг҃ъ а҆ведда́ра и҆ всѧ҄, ꙗ҆̀же и҆мѣ́ѧше.
#14
1| И҆ посла̀ хїра́мъ ца́рь тѵ́рскїй послы̀ къ давї́дꙋ, и҆ древа̀ ке́дрѡвл, и҆ зда́телей стѣ́нъ, и҆ древодѣ́лей, да сози́ждꙋтъ є҆мꙋ̀ до́мъ.
2| И҆ позна̀ давї́дъ, ꙗ҆́кѡ ѹ҆гото́ва є҆го̀ гдⷭь царе́мъ над ї҆и҃лемъ, ꙗ҆́кѡ воздви́жесѧ въ высотꙋ̀ ца́рство є҆гѡ̀, ра́ди людї́й є҆гѡ̀ ї҆и҃лѧ,
3| и҆ поѧ́тъ давї́дъ є҆щѐ жєны̀ во ї҆ерⷭли́мѣ: и҆ роди́шасѧ є҆мꙋ̀ є҆щѐ сы́нове и҆ дщє́ри.
4| И҆ сїѧ҄ и҆мена̀ и҆́хъ, и҆̀же роди́шасѧ є҆мꙋ̀ во ї҆ерⷭли́мѣ: саммаа̀ и҆ сѡва́въ, наѳа́нъ и҆ соломѡ́нъ,
5| и҆ ї҆еваа́ръ и҆ є҆лїсꙋ́й и҆ є҆лїфаа́ѳъ
6| и҆ наге́ѳъ, и҆ нафа́гъ и҆ ї҆афїѐ,
7| и҆ є҆лїсама̀ и҆ валїада̀ и҆ є҆лїфале́тъ.
8| И҆ ѹ҆слы́шаша и҆ноплемє́нницы, ꙗ҆́кѡ пома́занъ бы́сть давї́дъ въ царѧ̀ над всѣ́мъ ї҆и҃лемъ, и҆ и҆зыдо́ша всѝ и҆ноплемє́нницы взыска́ти давї́да. И҆ ѹ҆слы́ша давї́дъ и҆ и҆зы́де проти́вꙋ и҆́хъ.
9| И҆ноплемє́нницы же прїидо́ша и҆ разлїѧ́шасѧ во ю҆до́ли и҆споли́нѡвъ.
10| И҆ вопросѝ давї́дъ бг҃а, глаго́лѧ: а҆́ще взы́дꙋ на и҆ноплеме́нники, и҆ преда́си ли и҆̀хъ въ рꙋ́ки моѧ҄; И҆ речѐ є҆мꙋ̀ бг҃ъ: взы́ди, и҆ преда́мъ и҆̀хъ въ рꙋ́ки твоѧ҄.
11| И҆ и҆зы́де во ваа́лъ-фарасї́нъ, и҆ поразѝ и҆̀хъ та́мѡ давї́дъ. И҆ речѐ давї́дъ: разсѣчѐ бг҃ъ врагѝ моѧ҄ рꙋко́ю мое́ю, ꙗ҆́коже разсѣче́нїе воды̀. Сегѡ̀ ра́ди наречѐ и҆́мѧ мѣ́стꙋ томꙋ̀ фарасї́нъ, разсѣче́нїе.
12| И҆ ѡ҆ста́виша та́мѡ бо́ги своѧ҄ и҆ноплемє́нницы, и҆̀хже давї́дъ повелѣ̀ сожещѝ ѻ҆гне́мъ.
13| И҆ приложи́ша є҆щѐ и҆ноплемє́нницы, и҆ разлїѧ́шасѧ є҆щѐ во ю҆до́ли и҆споли́нѡвъ.
14| И҆ вопросѝ па́ки давї́дъ бг҃а. И҆ речѐ є҆мꙋ̀ бг҃ъ: не и҆сходѝ за ни́ми: ѿврати́сѧ ѿ ни́хъ, и҆ прїи́деши на ни́хъ прѧ́мѡ грꙋ́шей:
15| и҆ бꙋ́детъ є҆гда̀ ѹ҆слы́шиши гла́съ шꙋ́ма верхѡ́въ грꙋ́шей, тогда̀ и҆зы́деши на бра́нь, ꙗ҆́кѡ и҆зы́де бг҃ъ пред тобо́ю, да порази́тъ полкѝ и҆ноплемє́ннически.
16| И҆ сотворѝ давї́дъ, ꙗ҆́коже повелѣ̀ є҆мꙋ̀ бг҃ъ: и҆ поразѝ полкѝ фѷлїстї́мѡвъ ѿ гаваѡ́на да́же до гази́ра.
17| И҆ просла́висѧ и҆́мѧ давї́дово во всѣ́хъ страна́хъ, и҆ гдⷭь дадѐ стра́хъ є҆гѡ̀ на всѧ҄ ꙗ҆зы́ки.
#15
1| И҆ сотворѝ себѣ̀ до́мы во гра́дѣ давї́довѣ, и҆ ѹ҆гото́ва мѣ́сто кївѡ́тꙋ бж҃їю, и҆ сотворѝ є҆мꙋ̀ ски́нїю.
2| Тогда̀ речѐ давї́дъ: не лѣ́ть є҆́сть, (да ѿ всѧ́кагѡ) но́ситсѧ кївѡ́тъ бж҃їй, но то́кмѡ ѿ леѵї҄тъ, поне́же и҆збра̀ и҆̀хъ гдⷭь носи́ти кївѡ́тъ гдⷭень и҆ слꙋжи́ти є҆мꙋ̀ да́же до вѣ́ка.
3| И҆ собра̀ давї́дъ ве́сь ї҆и҃ль во ї҆ерⷭли́мъ, да внесе́тсѧ кївѡ́тъ бж҃їй на мѣ́сто, є҆́же ѹ҆гото́ва є҆мꙋ̀.
4| И҆ собра̀ давї́дъ сынѡ́въ а҆арѡ́новыхъ и҆ леѵї́ты:
5| ѿ сынѡ́въ каа́ѳовыхъ ѹ҆рїи́лъ нача́лникъ и҆ бра́тїѧ є҆гѡ̀, сто̀ два́десѧть:
6| ѿ сынѡ́въ мера́рїныхъ а҆саї́а нача́лникъ и҆ бра́тїѧ є҆гѡ̀, двѣ́сти пѧтьдесѧ́тъ:
7| ѿ сынѡ́въ герсѡ́нихъ ї҆ѡи́ль нача́лникъ и҆ бра́тїѧ є҆гѡ̀, сто̀ три́десѧть:
8| ѿ сынѡ́въ є҆лїсафа́нихъ семеї́а нача́лникъ и҆ бра́тїѧ є҆гѡ̀, двѣ́сти:
9| ѿ сынѡ́въ хеврѡ́новыхъ є҆лїи́лъ нача́лникъ и҆ бра́тїѧ є҆гѡ̀, ѻ҆́смьдесѧтъ:
10| ѿ сынѡ́въ ѻ҆зїи́левыхъ а҆мїнада́въ нача́лникъ и҆ бра́тїѧ є҆гѡ̀, сто̀ двана́десѧть.
11| И҆ призва̀ давї́дъ садѡ́ка и҆ а҆вїаѳа́ра свѧще́нники, и҆ леѵї́ты ѹ҆рїи́ла, а҆саї́а и҆ ї҆ѡи́лѧ, и҆ семеїа́на и҆ є҆лїи́ла и҆ а҆мїнада́ва,
12| и҆ речѐ къ ни҄мъ: вы̀, нача҄лницы ѻ҆те́чествъ леѵї́тскихъ, ѡ҆свѧти́тесѧ вы̀ и҆ бра́тїѧ ва҄ша, и҆ принеси́те кївѡ́тъ гдⷭа бг҃а ї҆и҃лева (на мѣ́сто), и҆дѣ́же ѹ҆гото́вахъ є҆мꙋ̀:
13| ꙗ҆́кѡ пре́жде ва́мъ не готѡ́вымъ сꙋ́щымъ, раздѣлѝ гдⷭь бг҃ъ на́шъ въ на́съ, ꙗ҆́кѡ не взыска́хомъ є҆гѡ̀ по разсꙋжде́нїю.
14| И҆ ѡ҆свѧти́шасѧ свѧще́нницы и҆ леѵї́ти, да внесꙋ́тъ кївѡ́тъ гдⷭа бг҃а ї҆и҃лева.
15| И҆ взѧ́ша сы́нове леѵї́тстїи кївѡ́тъ бж҃їй, ꙗ҆́коже повелѣ̀ мѡѷсе́й сло́вомъ бж҃їимъ по писа́нїю, ра́мены свои́ми на носи́лѣхъ.
16| И҆ речѐ давї́дъ нача́лникѡмъ леѵї҄тскимъ: поста́вите бра́тїю свою̀ пѣвцє́въ во ѻ҆рга́нѣхъ, пѣ́снехъ мꙋсїкї́йскихъ, ѱалти́рехъ, въ гꙋ́слехъ и҆ кѷмва́лѣхъ, да возгласѧ́тъ въ высотꙋ̀ гла́сомъ весе́лїѧ.
17| И҆ поста́виша леѵї́ти є҆ма́на сы́на ї҆ѡи́лева: и҆ ѿ бра́тїй є҆гѡ̀ а҆са́фа сы́на варахї́ина: и҆ ѿ сынѡ́въ мера́рїныхъ, бра́тїй є҆гѡ̀, є҆ѳа́на сы́на кїсе́ова:
18| и҆ съ ни́ми бра́тїѧ и҆́хъ, вторї́и (чи́номъ), заха́рїа и҆ ѻ҆зїи́лъ, и҆ семїрамѡ́ѳъ и҆ ї҆еїи́лъ, и҆ а҆на́нїй и҆ є҆лїа́въ, и҆ ване́а и҆ маасї́а, и҆ маттаѳї́а и҆ є҆лїфала̀, и҆ макенї́а и҆ а҆вдедо́мъ, и҆ ї҆еїи́лъ и҆ ѻ҆зї́а, двє́рницы.
19| И҆ пѣвцы̀ є҆ма́нъ, а҆са́фъ и҆ є҆ѳа́мъ въ кѷмва́лы мѣ҄дѧны (возглаша́юще) въ слы́шанїе:
20| заха́рїа же и҆ ѻ҆зїи́лъ, и҆ семїрамѡ́ѳъ и҆ ї҆еїи́лъ, и҆ а҆нанї́й и҆ є҆лїа́въ, и҆ маасї́а и҆ ване́а со гꙋ́сльми та҄йны поѧ́хꙋ:
21| и҆ маттаѳї́а и҆ є҆лїфала̀, и҆ макенї́а и҆ а҆вдедо́мъ, и҆ ї҆еїи́лъ и҆ ѻ҆зї́а въ кѷмва́лѣхъ поѧ́хꙋ, є҆́же превзы́ти:
22| и҆ хѡненї́а нача́лникъ леѵї́тскїй, нача́лникъ пѣ́нїй, занѐ разꙋ́менъ бѣ̀:
23| и҆ варахї́а и҆ є҆лка́на двє́рницы кївѡ́та:
24| и҆ сѡвенї́а и҆ ї҆ѡсафа́тъ, и҆ наѳана́илъ и҆ а҆масї́а, и҆ заха́рїа и҆ вана́й и҆ є҆лїезе́ръ свѧще́нницы трꙋбѧ́щїи трꙋба́ми пред кївѡ́томъ бж҃їимъ: и҆ а҆вдедо́мъ и҆ ї҆еї́а двє́рницы кївѡ́та бж҃їѧ.
25| И҆ бѣ̀ давї́дъ и҆ старѣ҄йшины ї҆и҃лєвы и҆ ты́сѧщницы и҆дꙋ́щїи, є҆́же и҆знестѝ кївѡ́тъ завѣ́та гдⷭнѧ и҆з до́мꙋ а҆вдедо́млѧ съ весе́лїемъ.
26| И҆ бы́сть є҆гда̀ ѹ҆крѣплѧ́ше бг҃ъ леѵї́ты носѧ́щыѧ кївѡ́тъ завѣ́та гдⷭнѧ, и҆ пожро́ша се́дмь телцє́въ и҆ се́дмь ѻ҆внѡ́въ:
27| давї́дъ же бѧ́ше ѡ҆дѣ́ѧнъ ри́зою вѷссо́нною, и҆ всѝ леѵї́ти, носѧ́щїи кївѡ́тъ завѣ́та гдⷭнѧ, пѣвцы́ же и҆ хѡненї́а нача́лникъ пѣ́сней пою́щихъ, на давї́дѣ же бѣ̀ є҆фꙋ́дъ вѷссо́нный.
28| И҆ ве́сь ї҆и҃ль провожда́ше кївѡ́тъ завѣ́та гдⷭнѧ съ восклица́нїемъ и҆ гла́сомъ трꙋ́бнымъ, и҆ съ трꙋба́ми и҆ кѷмва҄лы, глаша́юще въ гꙋ́сли и҆ кїѳа҄ры.
29| И҆ бы́сть є҆гда̀ прїи́де кївѡ́тъ завѣ́та гдⷭнѧ да́же до гра́да давї́дова, и҆ мелхо́ла дщѝ саꙋ́лѧ смотрѧ́ше во ѻ҆кно̀, и҆ ви́дѣ царѧ̀ давї́да ска́чꙋща и҆ и҆гра́юща и҆ ѹ҆ничижѝ є҆го̀ въ се́рдцы свое́мъ.
#16
1| Принесо́ша ѹ҆́бѡ кївѡ́тъ бж҃їй и҆ поста́виша є҆го̀ посредѣ̀ ски́нїи, ю҆́же водрꙋзѝ є҆мꙋ̀ давї́дъ, и҆ принесо́ша всесожжє́нїѧ и҆ спаси́тєлнаѧ пред гдⷭемъ.
2| И҆ совершѝ давї́дъ возносѧ̀ всесожжє́нїѧ и҆ спаси́тєлнаѧ, и҆ благословѝ лю́ди во и҆́мѧ гдⷭне,
3| и҆ раздѣлѝ всѧ́комꙋ мꙋ́жꙋ ї҆и҃лскꙋ, ѿ мꙋ́жа да́же до жены̀, мꙋ́жꙋ хлѣ́бъ є҆ди́нъ пече́ный, (и҆ ча́сть пече́на мѧ́са,) и҆ прѧ́женый со є҆ле́емъ семїда́лъ:
4| поста́ви же пред лице́мъ кївѡ́та завѣ́та гдⷭнѧ ѿ леѵї҄тъ, є҆́же слꙋжи́ти и҆ возглаша́ти (дѣла̀ є҆гѡ̀), и҆ и҆сповѣ́дати и҆ хвали́ти гдⷭа бг҃а ї҆и҃лева:
5| а҆са́фъ нача́лникъ, и҆ дрꙋгї́й по не́мъ заха́рїа, ї҆еїи́лъ и҆ семїрамѡ́ѳъ, и҆ ї҆еїи́лъ и҆ маттаѳї́а, и҆ є҆лїа́въ и҆ ване́а и҆ а҆вдедо́мъ: ї҆еїи́лъ же во ѻ҆рга́нѣхъ и҆ ѱалти́ри и҆ гꙋ́слехъ, а҆са́фъ же въ кѷмва́лѣхъ возглаша́ѧ:
6| и҆ ване́а и҆ ѻ҆зїи́лъ свѧще́нницы (трꙋби́ша) вы́нꙋ въ трꙋбы҄ пред кївѡ́томъ завѣ́та бж҃їѧ.
7| Въ то́й де́нь ѹ҆стро́и давї́дъ въ нача́лѣ хвали́ти гдⷭа рꙋко́ю а҆са́фа и҆ бра́тїи є҆гѡ̀.
8| Пѣ́снь. И҆сповѣ́дайтесѧ гдⷭеви и҆ призыва́йте є҆го̀ во и҆́мени є҆гѡ̀, зна́єма сотвори́те лю́демъ начина҄нїѧ є҆гѡ̀:
9| по́йте є҆мꙋ̀ и҆ воспо́йте є҆мꙋ̀, повѣ́дите всѧ҄ чꙋдеса̀ є҆гѡ̀, ꙗ҆̀же сотворѝ гдⷭь:
10| хвали́те и҆́мѧ ст҃о́е є҆гѡ̀, да возвесели́тсѧ се́рдце и҆́щꙋщее бл҃говоле́нїѧ є҆гѡ̀:
11| взыщи́те гдⷭа и҆ ѹ҆крѣпи́тесѧ, взыщи́те лица̀ є҆гѡ̀ вы́нꙋ:
12| помѧни́те чꙋдеса̀ є҆гѡ̀, ꙗ҆̀же сотворѝ, зна́мєнїѧ и҆ сꙋдбы҄ ѹ҆́стъ є҆гѡ̀,
13| сѣ́мѧ ї҆и҃лево, рабѝ є҆гѡ̀, сы́нове ї҆а҄кѡвли, и҆збра́ннїи є҆гѡ̀.
14| То́й гдⷭь бг҃ъ на́шъ, во все́й землѝ сꙋдбы҄ є҆гѡ̀.
15| Помѧне́мъ во вѣ́къ завѣ́тъ є҆гѡ̀, сло́во є҆гѡ̀, є҆́же заповѣ́длъ въ ты́сѧщы родѡ́въ,
16| є҆́же завѣща̀ а҆враа́мꙋ, и҆ клѧ́твꙋ свою̀ ї҆саа́кꙋ:
17| и҆ поста́ви є҆̀ ї҆а́кѡвꙋ въ повелѣ́нїе, ї҆и҃лю въ завѣ́тъ вѣ́ченъ,
18| гл҃ѧ: тебѣ̀ да́мъ зе́млю ханаа́ню, ѹ҆́же достоѧ́нїѧ ва́шегѡ.
19| Внегда̀ бы́ти и҆̀мъ ма҄лымъ число́мъ, ꙗ҆́кѡ ѹ҆ма́лишасѧ и҆ пресели́шасѧ въ ню̀,
20| и҆ преидо́ша ѿ ꙗ҆зы́ка въ ꙗ҆зы́къ и҆ ѿ ца́рствїѧ къ лю́демъ и҆ны҄мъ,
21| не ѡ҆ста́ви мꙋ́жа ѡ҆би́дѣти и҆̀хъ, и҆ ѡ҆бличѝ ѡ҆ ни́хъ цари҄:
22| не прикаса́йтесѧ пома҄заннымъ мои҄мъ, и҆ во прⷭро́цѣхъ мои́хъ не лꙋка́внꙋйте.
23| Воспо́йте гдⷭеви, всѧ̀ землѧ̀, возвѣсти́те ѿ днѐ на де́нь спⷭнїе є҆гѡ̀,
24| возвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ лю́дехъ чꙋдеса̀ є҆гѡ̀,
25| ꙗ҆́кѡ ве́лїй гдⷭь и҆ хва́ленъ ѕѣлѡ̀, стра́шенъ є҆́сть над всѣ́ми бѡ́ги.
26| Ꙗ҆́кѡ всѝ бо́зи ꙗ҆зы́кѡвъ ї҆́дѡли: гдⷭь же на́шъ небеса̀ сотворѝ.
27| Сла́ва и҆ вели́чество пред лице́мъ є҆гѡ̀, крѣ́пость и҆ похвала̀ въ мѣ́стѣ є҆гѡ̀ ст҃ѣ́мъ.
28| Дади́те гдⷭеви, ѻ҆те́чєствїѧ ꙗ҆зы́кѡвъ, дади́те гдⷭеви сла́вꙋ и҆ крѣ́пость,
29| дади́те гдⷭеви сла́вꙋ и҆́мени є҆гѡ̀: возми́те да́ры и҆ принеси́те пред лицѐ є҆гѡ̀, и҆ поклони́тесѧ гдⷭеви во дво́рѣхъ ст҃ы́хъ є҆гѡ̀.
30| Да ѹ҆бои́тсѧ ѿ лица̀ є҆гѡ̀ всѧ̀ землѧ̀, да и҆спра́витсѧ землѧ̀ и҆ да не подви́житсѧ:
31| да возвеселѧ́тсѧ небеса̀ и҆ да возра́дꙋетсѧ землѧ̀, и҆ да рекꙋ́тъ во ꙗ҆зы́цѣхъ: гдⷭь црⷭтвꙋетъ.
32| Да возгласи́тъ мо́ре и҆ и҆сполне́нїе є҆гѡ̀, и҆ древа̀ пѡльска́ѧ, и҆ всѧ҄ ꙗ҆̀же на ни́хъ.
33| Тогда̀ возвеселѧ́тсѧ древа̀ дꙋбра҄внаѧ пред лице́мъ гдⷭнимъ, ꙗ҆́кѡ прїи́де сꙋди́ти землѝ.
34| И҆сповѣ́дайтесѧ гдⷭеви, ꙗ҆́кѡ бл҃гъ, ꙗ҆́кѡ въ вѣ́къ млⷭть є҆гѡ̀,
35| и҆ глаго́лите: сп҃си́ ны, бж҃е, сп҃си́телю на́шъ, и҆ соберѝ на́съ, и҆ и҆змѝ на́съ ѿ ꙗ҆зы҄къ, да хва́лимъ и҆́мѧ ст҃о́е твоѐ, и҆ хва́лимсѧ во хвале́нїихъ твои́хъ.
36| Блгⷭве́нъ гдⷭь бг҃ъ ї҆и҃левъ ѿ вѣ́ка да́же и҆ до вѣ́ка. И҆ рекꙋ́тъ всѝ лю́дїе: а҆ми́нь. И҆ восхвали́ша гдⷭа.
37| И҆ ѡ҆ста́виша та́мѡ пред кївѡ́томъ завѣ́та гдⷭнѧ а҆са́фа и҆ бра́тїю є҆гѡ̀, да слꙋ́жатъ пред кївѡ́томъ вы́нꙋ по всѧ҄ дни҄:
38| и҆ а҆вдедо́мъ и҆ бра́тїѧ є҆гѡ̀, шестьдесѧ́тъ ѻ҆́смь: и҆ а҆вдедо́мъ сы́нъ ї҆дїѳꙋ́нь и҆ ѻ҆са́й (поста́влени) во две́рники:
39| садѡ́ка же свѧще́нника и҆ бра́тїю є҆гѡ̀ свѧще́нниками пред ски́нїею гдⷭнею въ вы́шнихъ и҆̀же въ гаваѡ́нѣ,
40| да возно́сѧтъ всесожжє́нїѧ гдⷭеви на ѻ҆лтарѝ всесожже́нїй вы́нꙋ ѹ҆́трѡ и҆ ве́черъ, и҆ по всѣ҄мъ ꙗ҆̀же пи҄сана сꙋ́ть въ зако́нѣ гдⷭни, є҆ли҄ка повелѣ̀ сынѡ́мъ ї҆и҃лєвымъ рꙋко́ю мѡѷсе́а раба̀ бж҃їѧ:
41| и҆ съ ни́ми є҆ма́нъ и҆ ї҆дїѳꙋ́мъ и҆ про́чїи и҆збра́ннїи кї́йждо зва́нїемъ свои́мъ є҆́же хвали́ти гдⷭа, ꙗ҆́кѡ въ вѣ́къ млⷭть є҆гѡ̀:
42| и҆ съ ни́ми трꙋбы҄ и҆ кѷмва́лы є҆́же возглаша́ти, и҆ ѻ҆рга́ны пѣ́нїй бж҃їихъ: сы́нове же ї҆дїѳꙋ҄мли во вратѣ́хъ (стоѧ́хꙋ).
43| И҆ и҆до́ша всѝ лю́дїе кї́йждо въ до́мъ сво́й, и҆ давї́дъ возврати́сѧ, да благослови́тъ до́мъ сво́й.
#17
1| И҆ бы́сть є҆гда̀ ѡ҆бита́ше давї́дъ въ домꙋ̀ свое́мъ, и҆ речѐ давї́дъ къ наѳа́нꙋ прⷪро́кꙋ: сѐ, а҆́зъ живꙋ̀ въ домꙋ̀ ке́дровѣ, кївѡ́тъ же завѣ́та гдⷭнѧ под ко́жами.
2| И҆ речѐ наѳа́нъ къ давї́дꙋ: всѐ є҆́же въ се́рдцы твое́мъ творѝ, ꙗ҆́кѡ бг҃ъ съ тобо́ю є҆́сть.
3| И҆ бы́сть но́щи тоѧ̀, и҆ бы́сть сло́во гдⷭне къ наѳа́нꙋ, гл҃ѧ:
4| и҆дѝ и҆ рцы̀ давї́дꙋ рабꙋ̀ моемꙋ̀: сїѧ҄ речѐ гдⷭь: не сози́ждеши ты̀ мнѣ̀ до́мꙋ, є҆́же ѡ҆бита́ти мѝ въ не́мъ:
5| ꙗ҆́кѡ не ѡ҆бита́хъ въ домꙋ̀ ѿ днѐ, въ ѻ҆́ньже и҆зведо́хъ ї҆и҃лѧ (ѿ землѝ є҆гѵ́петскїѧ), да́же до днѐ сегѡ̀, но бы́хъ въ ски́нїи и҆ въ шатрѣ̀:
6| во всѣ́хъ а҆́може ходи́хъ со всѣ́мъ ї҆и҃лемъ, а҆́ще гл҃ѧ гл҃ахъ ко́емꙋ колѣ́нꙋ ї҆и҃левꙋ, и҆̀мже повелѣ́хъ да пасꙋ́тъ лю́ди моѧ҄, гл҃ѧ: чесѡ̀ ра́ди не созда́сте мнѣ̀ до́мꙋ ке́дрова;
7| и҆ нн҃ѣ та́кѡ рцы̀ рабꙋ̀ моемꙋ̀ давї́дꙋ: сїѧ҄ речѐ гдⷭь вседержи́тель: а҆́зъ и҆зѧ́хъ тѧ̀ ѿ па́ствы, є҆гда̀ послѣ́довалъ є҆сѝ ста́дꙋ, є҆́же бы́ти тебѣ̀ вожде́мъ над людьмѝ мои́ми ї҆и҃лемъ,
8| и҆ бы́хъ съ тобо́ю во всѣ́хъ, и҆дѣ́же ходи́лъ є҆сѝ, и҆ потреби́хъ всѧ҄ врагѝ твоѧ҄ ѿ лица̀ твоегѡ̀, и҆ сотвори́хъ тебѣ̀ и҆́мѧ ꙗ҆́коже и҆́мѧ вели́кихъ, и҆̀же на землѝ:
9| и҆ да́хъ мѣ́сто лю́демъ мои҄мъ ї҆и҃лю, и҆ насади́хъ ѧ҆̀, и҆ ѡ҆бита́ютъ въ не́мъ, и҆ не возскорбѧ́тъ ктомꙋ̀: ни сы́нове беззако́нїѧ приложа́тъ смири́ти и҆̀хъ ꙗ҆́коже ѿ нача́ла
10| и҆ ѿ днї́й, въ нѧ́же да́хъ сꙋдїи҄ лю́демъ мои҄мъ ї҆и҃лю, и҆ смири́хъ всѧ҄ врагѝ твоѧ҄, и҆ возращꙋ́ тѧ, и҆ до́мъ сози́ждетъ тѝ гдⷭь:
11| и҆ бꙋ́детъ є҆гда̀ и҆спо́лнѧтсѧ днї́е твоѝ и҆ почї́еши со ѻ҆тцы҄ твои́ми, и҆ воздви́гнꙋ сѣ́мѧ твоѐ по тебѣ̀, є҆́же бꙋ́детъ ѿ чре́ва твоегѡ̀, и҆ возста́влю ца́рство є҆гѡ̀:
12| то́й сози́ждетъ мнѣ̀ до́мъ, и҆ ѹ҆крѣплю̀ престо́лъ є҆гѡ̀ да́же до вѣ́ка:
13| а҆́зъ бꙋ́дꙋ є҆мꙋ̀ во ѻ҆тца̀, и҆ то́й бꙋ́детъ мнѣ̀ въ сы́на: и҆ млⷭть мою̀ не ѿимꙋ̀ ѿ негѡ̀, ꙗ҆́коже ѿѧ́хъ ѿ бы́вшихъ пре́жде тебє̀:
14| и҆ ѹ҆вѣ́рю є҆го̀ въ домꙋ̀ мое́мъ и҆ во ца́рствїи є҆гѡ̀ да́же до вѣ́ка, и҆ престо́лъ є҆гѡ̀ бꙋ́детъ и҆спра́вленъ до вѣ́ка.
15| По всѣ҄мъ словесє́мъ си҄мъ и҆ по всемꙋ̀ видѣ́нїю семꙋ̀ та́кѡ глаго́лалъ є҆́сть наѳа́нъ къ давї́дꙋ.
16| И҆ прїи́де ца́рь давї́дъ, и҆ сѣ́де пред гдⷭемъ, и҆ речѐ: кто̀ є҆́смь а҆́зъ, гдⷭи бж҃е мо́й; и҆ что̀ до́мъ мо́й, ꙗ҆́кѡ возлюби́лъ мѧ̀ є҆сѝ до вѣ́ка;
17| и҆ сїѧ҄ ма҄ла сꙋ́ть пред тобо́ю, бж҃е, и҆ гл҃алъ є҆сѝ на до́мъ раба̀ твоегѡ̀ (є҆щѐ) и҆здале́ча, и҆ призрѣ́лъ є҆сѝ на мѧ̀ ꙗ҆́кѡ видѣ́нїе человѣ́ка, и҆ возвы́силъ мѧ̀ є҆сѝ, гдⷭи бж҃е:
18| что̀ приложи́тъ є҆щѐ давї́дъ къ тебѣ̀ є҆́же просла́вити; и҆ ты̀ раба̀ твоего̀ вѣ́си:
19| гдⷭи, раба̀ твоегѡ̀ ра́ди сотвори́лъ є҆сѝ всѐ вели́чїе сїѐ и҆ по се́рдцꙋ твоемꙋ̀, є҆́же зна́єма сотвори́ти всѧ҄ вели҄чїѧ твоѧ҄:
20| гдⷭи, нѣ́сть подо́бенъ тебѣ̀, и҆ нѣ́сть бг҃а ра́звѣ тебє̀, по всѣ҄мъ є҆ли҄ка слы́шахомъ ѹ҆ши́ма на́шима,
21| и҆ нѣ́сть, ꙗ҆́коже лю́дїе твоѝ ї҆и҃ль, ꙗ҆зы́къ є҆щѐ на землѝ, ꙗ҆́кѡ по́йде бг҃ъ и҆зба́вити лю́ди себѣ̀, є҆́же положи́ти и҆́мѧ себѣ̀ ве́лїе и҆ сла́вное, є҆́же и҆згна́ти ѿ лица̀ людї́й твои́хъ, и҆̀хже и҆зба́вилъ є҆сѝ ѿ є҆гѵ́пта, ꙗ҆зы́ки:
22| и҆ да́лъ є҆сѝ лю́ди твоѧ҄ ї҆и҃лѧ тебѣ̀ въ лю́ди да́же до вѣ́ка, и҆ ты̀, гдⷭи, бы́лъ є҆сѝ и҆̀мъ въ бг҃а:
23| и҆ нн҃ѣ, гдⷭи, сло́во твоѐ, є҆́же гл҃алъ є҆сѝ рабꙋ̀ твоемꙋ̀ и҆ на до́мъ є҆гѡ̀, да ѹ҆вѣ́ритсѧ до вѣ́ка: и҆ сотворѝ ꙗ҆́коже гл҃алъ є҆сѝ,
24| и҆ да ѹ҆вѣ́ритсѧ и҆ возвели́читсѧ и҆́мѧ твоѐ да́же до вѣ́ка, глаго́лющихъ: гдⷭи, гдⷭи вседержи́телю, бж҃е ї҆и҃левъ, и҆ до́мъ давї́да раба̀ твоегѡ̀ да бꙋ́детъ и҆спра́вленъ пред тобо́ю:
25| ты́ бо, гдⷭи бж҃е мо́й, ѿве́рзлъ є҆сѝ ѹ҆́хо раба̀ твоегѡ̀ созда́ти є҆мꙋ̀ до́мъ, сегѡ̀ ра́ди ѡ҆брѣ́те ра́бъ тво́й (дерзнове́нїе) моли́тисѧ пред лице́мъ твои́мъ:
26| и҆ нн҃ѣ, гдⷭи, ты̀ є҆сѝ са́мъ бг҃ъ, и҆ гл҃алъ є҆сѝ къ рабꙋ̀ твоемꙋ̀ бл҃га҄ѧ сїѧ҄:
27| и҆ нн҃ѣ начнѝ блгⷭви́ти до́мъ раба̀ твоегѡ̀, да бꙋ́детъ во вѣ́ки пред тобо́ю: ꙗ҆́кѡ ты̀, гдⷭи, блгⷭви́лъ є҆сѝ, и҆ блгⷭвѝ во вѣ́ки.
#18
1| И҆ бы́сть по си́хъ, и҆ поразѝ давї́дъ и҆ноплеме́нники, и҆ прогна̀ и҆̀хъ: и҆ взѧ̀ ге́ѳъ и҆ вє́си є҆гѡ̀ ѿ рꙋкѝ и҆ноплеме́нничи.
2| И҆ поразѝ давї́дъ мѡа́ва, и҆ бѧ́хꙋ мѡавї́ти рабѝ давї́дꙋ приносѧ́ще є҆мꙋ̀ да́нь.
3| И҆ поразѝ давї́дъ а҆драаза́ра царѧ̀ сꙋ́вска во є҆ма́ѳѣ, и҆дꙋ́щꙋ є҆мꙋ̀ поста́вити рꙋ́кꙋ свою̀ над рѣко́ю є҆ѵфра́томъ:
4| и҆ взѧ̀ ѿ негѡ̀ давї́дъ ты́сѧщꙋ колесни́цъ и҆ се́дмь ты́сѧщъ кѡ́нникъ и҆ два́десѧть ты́сѧщъ мꙋже́й пѣшцє́въ, и҆ разбѝ давї́дъ всѧ҄ колєсни́цы, и҆ ѡ҆ста́ви ѿ ни́хъ сто̀ колесни́цъ, (и҆̀хже ѹ҆держа̀ себѣ̀).
5| И҆ прїи́де сѵ́ръ ѿ дама́ска, да по́мощь да́стъ а҆драаза́рꙋ царю̀ сꙋ́вскꙋ, и҆ поразѝ давї́дъ ѿ сѵ́ровыхъ два́десѧть двѣ̀ ты́сѧщы мꙋже́й:
6| и҆ поста́ви давї́дъ стра́жꙋ въ сѷрї́и, ꙗ҆́же бли́з дама́ска, и҆ бѧ́хꙋ давї́дꙋ въ рабы҄ приносѧ́ще да҄ни: и҆ сп҃сѐ гдⷭь давї́да во всѣ́хъ, въ ни́хже хожда́ше.
7| И҆ взѧ̀ давї́дъ гри҄вны златы҄ѧ, и҆̀хже и҆мѣ́ша рабѝ а҆драаза́рѡвы, и҆ принесѐ ѧ҆̀ во ї҆ерⷭли́мъ.
8| И҆ и҆з метаве́ѳа и҆ ѿ и҆збра́нныхъ градѡ́въ а҆драаза́ровыхъ взѧ̀ давї́дъ мѣ́ди мно́гѡ ѕѣлѡ̀, и҆з неѧ́же сотворѝ соломѡ́нъ мо́ре мѣ́дѧно, и҆ столпы̀, и҆ сосꙋ́ды мѣ҄дѧныѧ.
9| И҆ ѹ҆слы́ша ѳо́а ца́рь є҆ма́ѳскїй, ꙗ҆́кѡ поразѝ давї́дъ всю̀ си́лꙋ а҆драаза́ра царѧ̀ сꙋ́вска,
10| и҆ посла̀ а҆дꙋра́ма сы́на своего̀ къ царю̀ давї́дꙋ, да вопро́ситъ є҆го̀, ꙗ҆̀же ѡ҆ ми́рѣ, и҆ благослови́ти є҆го̀ ѡ҆ се́мъ, ꙗ҆́кѡ побѣдѝ а҆драаза́ра и҆ поразѝ є҆го̀, поне́же мꙋ́жъ проти́венъ бѧ́ше ѳо́а а҆драаза́рꙋ.
11| И҆ всѧ҄ сосꙋ́ды златы҄ѧ и҆ срє́брѧныѧ и҆ мѣ҄дѧныѧ, и҆ сїѧ҄ ѡ҆свѧтѝ ца́рь давї́дъ гдⷭꙋ со сребро́мъ и҆ зла́томъ, ꙗ҆̀же взѧ̀ ѿ всѣ́хъ ꙗ҆зы҄къ, ѿ ї҆дꙋме́и и҆ мѡа́ва, и҆ ѿ сынѡ́въ а҆ммѡ́нихъ и҆ ѿ и҆ноплемє́нникъ и҆ ѿ а҆мали́ка.
12| А҆ве́сса же сы́нъ сарꙋ́їевъ поразѝ ї҆дꙋме́ю во ю҆до́ли сла́нѣй, ѻ҆смьна́десѧть ты́сѧщъ:
13| и҆ поста́ви во ю҆до́ли стра́жꙋ, и҆ бѣ́ша всѝ ї҆дꙋме́ане рабѝ давї́дꙋ. И҆ сп҃са́ше гдⷭь давї́да во всѣ́хъ, въ ни́хже хожда́ше.
14| И҆ воцари́сѧ давї́дъ над всѣ́мъ ї҆и҃лемъ, и҆ бѣ̀ творѧ̀ сꙋ́дъ и҆ пра́вдꙋ всѣ҄мъ лю́демъ свои҄мъ.
15| Ї҆ѡа́въ же сы́нъ сарꙋ́їевъ (бы́сть) над во́инствомъ, и҆ ї҆ѡсафа́тъ сы́нъ а҆хїлꙋ́довъ памѧтопи́сецъ,
16| и҆ садѡ́къ сы́нъ а҆хї́товъ и҆ а҆вїмеле́хъ сы́нъ а҆вїаѳа́ровъ свѧще́нницы, и҆ сꙋса̀ книго́чїй,
17| и҆ ване́а сы́нъ ї҆ѡда́евъ над хереѳї́емъ и҆ над фелеѳї́емъ: сы́нове же давї́дѡвы пе́рвїи преє́мницы царє́вы.
#19
1| И҆ бы́сть по си́хъ, ѹ҆́мре наа́съ ца́рь сынѡ́въ а҆ммѡ́нихъ, и҆ воцари́сѧ а҆ма́мъ сы́нъ є҆гѡ̀ вмѣ́стѡ є҆гѡ̀.
2| И҆ речѐ давї́дъ: сотворю̀ ми́лость со а҆на́номъ сы́номъ наа́совымъ, ꙗ҆́коже сотворѝ ѻ҆те́цъ є҆гѡ̀ ми́лость со мно́ю. И҆ посла̀ давї́дъ послы̀ на ѹ҆тѣше́нїе є҆мꙋ̀ ѡ҆ ѻ҆тцѣ̀ є҆гѡ̀. И҆ прїидо́ша ѻ҆́троцы давї́дѡвы въ зе́млю сынѡ́въ а҆ммѡ́нихъ ко а҆на́нꙋ, да ѹ҆тѣ́шатъ є҆го̀.
3| И҆ реко́ша нача҄лницы сынѡ́въ а҆ммѡ́нихъ ко а҆на́нꙋ: є҆да̀ прославлѧ́ѧ давї́дъ ѻ҆тца̀ твоего̀ пред тобо́ю, посла̀ къ тебѣ̀ ѹ҆тѣ҄шители; ника́кѡ: но да и҆спыта́ютъ гра́дъ и҆ соглѧ́даютъ зе́млю, прїидо́ша къ тебѣ̀ ѻ҆́троцы є҆гѡ̀.
4| И҆ взѧ̀ а҆на́нъ рабѡ́въ давї́довыхъ, и҆ ѡ҆брѝ и҆̀хъ, и҆ ѿрѣ́за ѿ ри́зъ и҆́хъ полови́нꙋ да́же до чре́слъ, и҆ ѿпꙋстѝ и҆̀хъ.
5| И҆ прїидо́ша возвѣсти́ти давї́дꙋ ѡ҆ мꙋже́хъ: и҆ посла̀ во срѣ́тенїе и҆̀мъ, ꙗ҆́кѡ бы́ша ѡ҆безче́щени ѕѣлѡ̀. И҆ речѐ ца́рь: сѣди́те во ї҆ерїхѡ́нѣ, до́ндеже возрастꙋ́тъ брады҄ ва́шѧ, и҆ возвратите́сѧ.
6| И҆ ви́дѣша сы́нове а҆ммѡ҄ни, ꙗ҆́кѡ посра́млени бы́ша лю́дїе давї́дѡвы, и҆ посла̀ а҆на́нъ и҆ сы́нове а҆ммѡ҄ни ты́сѧщꙋ тала҄нтъ сребра̀, да на́ймꙋтъ себѣ̀ ѿ сѷрї́и месопота́мски, и҆ ѿ сѷрї́и маа́ха, и҆ ѿ сꙋ́вы колесни҄цы и҆ ко́нники:
7| и҆ наѧ́ша себѣ̀ три́десѧть двѣ̀ ты́сѧщы колесни́цъ и҆ царѧ̀ маа́ха и҆ людї́й є҆гѡ̀: и҆ прїидо́ша и҆ ѡ҆полчи́шасѧ прѧ́мѡ ми́давѣ: и҆ сы́нове а҆ммѡ҄ни собра́шасѧ ѿ градѡ́въ свои́хъ и҆ прїидо́ша на бра́нь.
8| И҆ ѹ҆слы́ша давї́дъ, и҆ посла̀ ї҆ѡа́ва и҆ всѐ во́инство си́льныхъ.
9| И҆ и҆зыдо́ша сы́нове а҆ммѡ҄ни и҆ ѡ҆полчи́шасѧ на бра́нь при вратѣ́хъ гра́дскихъ: ца́рїе же прише́дшїи ѡ҆полчи́шасѧ ѻ҆со́бнѡ на по́ли.
10| И҆ ви́дѣ ї҆ѡа́въ, ꙗ҆́кѡ бы́сть на него̀ проти́вное лицѐ бра́ни сопредѝ и҆ созадѝ, и҆ и҆збра̀ ѿ всѣ́хъ ю҆́нѡшъ ї҆и҃левыхъ и҆ ѹ҆стро́и и҆̀хъ проти́вꙋ сѵ́ра,
11| и҆ ѡ҆ста́нокъ людї́й дадѐ въ рꙋ́цѣ бра́тꙋ своемꙋ̀ а҆ве́ссѣ, и҆ ѡ҆полчи́шасѧ проти́вꙋ сынѡ́въ а҆ммѡ́нихъ.
12| И҆ речѐ: а҆́ще ѹ҆крѣпи́тсѧ сѵ́ръ па́че менє̀, то̀ бꙋ́деши мнѣ̀ во спасе́нїе: а҆́ще же сы́нове а҆ммѡ҄ни ѹ҆крѣпѧ́тсѧ па́че тебє̀, то̀ а҆́зъ спасꙋ́ тѧ:
13| мꙋжа́йсѧ, и҆ ѹ҆крѣпи́мсѧ ѡ҆ лю́дехъ на́шихъ и҆ ѡ҆ градѣ́хъ бг҃а на́шегѡ, и҆ гдⷭь, є҆́же бла́го пред ѻ҆чи́ма є҆гѡ̀, сотвори́тъ.
14| И҆ ѡ҆полчи́сѧ ї҆ѡа́въ и҆ всѝ лю́дїе, и҆̀же съ ни́мъ, проти́вꙋ сѵ́рѧнъ на бра́нь, и҆ побѣго́ша ѿ ни́хъ.
15| Сы́нове же а҆ммѡ҄ни ви́дѣша, ꙗ҆́кѡ побѣго́ша сѵ́рѧне, и҆ побѣго́ша и҆ ѻ҆нѝ ѿ лица̀ а҆ве́ссы и҆ ѿ лица̀ ї҆ѡа́ва бра́та є҆гѡ̀, и҆ внидо́ша во гра́дъ: ї҆ѡа́въ же возврати́сѧ во ї҆ерⷭли́мъ.
16| И҆ ви́дѣ сѵ́ръ, ꙗ҆́кѡ побѣдѝ є҆го̀ ї҆и҃ль, и҆ посла̀ послы̀: и҆ и҆зведо́ша сѵ́ра, и҆́же бѣ̀ за рѣко́ю, сѡфа́къ же первонача́лникъ ты́сѧщникѡмъ си́лы а҆драаза́ровы пред ни́ми.
17| И҆ возвѣще́но бы́сть давї́дꙋ, и҆ собра̀ ве́сь ї҆и҃ль, и҆ пре́йде ї҆ѻрда́нъ, и҆ прїи́де на ни́хъ, и҆ ѡ҆полчи́сѧ проти́вꙋ и҆́хъ: и҆ ѡ҆полчи́сѧ давї́дъ проти́вꙋ сѵ́ра на бра́нь и҆ воева̀ на́нь.
18| И҆ ѹ҆бѣжѐ сѵ́ръ ѿ лица̀ ї҆и҃лева, и҆ ѹ҆бѝ давї́дъ ѿ сѵ́ра се́дмь ты́сѧщъ колесни́цъ и҆ четы́редесѧть ты́сѧщъ пѣшцє́въ, и҆ сѡфа́ка первонача́лника си́лы ѹ҆бѝ.
19| И҆ ви́дѣша рабѝ а҆драаза́рѡвы, ꙗ҆́кѡ падо́ша ѿ лица̀ ї҆и҃лева, и҆ прибѣго́ша къ давї́дꙋ, и҆ слꙋжа́хꙋ є҆мꙋ̀: и҆ не восхотѣ̀ сѵ́ръ помога́ти сынѡ́мъ а҆ммѡ҄нимъ ктомꙋ̀.
#20
1| И҆ бы́сть въ находѧ́щее лѣ́то во вре́мѧ и҆схожде́нїѧ царе́й (ко бра́ни), и҆ собра̀ ї҆ѡа́въ всю̀ си́лꙋ во́инства, и҆ ѡ҆пꙋстошѝ зе́млю сынѡ́въ а҆ммѡ́нихъ: прїидо́ша же и҆ ѡ҆бсѣдо́ша равва́ѳъ. Давї́дъ же пребыва́ше во ї҆ерⷭли́мѣ: ї҆ѡа́въ же поразѝ равва́ѳъ и҆ разорѝ є҆го̀.
2| Взѧ́ же давї́дъ вѣне́цъ молхо́ма царѧ̀ и҆́хъ ѿ главы̀ є҆гѡ̀, и҆ ѡ҆брѣ́тесѧ вѣ́съ въ не́мъ тала́нтъ зла́та, и҆ въ не́мъ ка́мень драгї́й, и҆ бѣ̀ на главѣ̀ давї́довѣ: плѣ́ны же гра҄дски взѧ̀ мнѡ́ги ѕѣлѡ̀,
3| и҆ людї́й сꙋ́щихъ въ не́мъ и҆зведѐ и҆ претрѐ пила́ми и҆ ѻ҆рꙋ҄дїи желѣ́зными и҆ разсѣца́ющими: та́кѡ сотворѝ давї́дъ всѣ҄мъ градѡ́мъ сынѡ́въ а҆ммѡ́нихъ, и҆ возврати́сѧ давї́дъ и҆ всѝ лю́дїе є҆гѡ̀ во ї҆ерⷭли́мъ.
4| И҆ бы́сть по се́мъ, и҆ нача́сѧ є҆щѐ бра́нь въ газе́рѣ со и҆ноплемє́нники: тогда̀ поразѝ совоха́й ѹ҆саѳї́тѧнинъ сафꙋ́та ѿ сынѡ́въ и҆споли́новыхъ и҆ смирѝ є҆го̀.
5| И҆ бы́сть є҆щѐ бра́нь проти́вꙋ и҆ноплемє́нникъ, и҆ поразѝ є҆леана́нъ сы́нъ ї҆аї́ровъ лаѡмї́а, бра́та голїа́ѳа геѳе́йскагѡ, є҆мꙋ́же дре́во копїѧ̀ є҆гѡ̀ ꙗ҆́кѡ наво́й ткꙋ́щихъ.
6| И҆ бы́сть є҆щѐ бра́нь въ ге́ѳѣ, и҆ бѣ̀ мꙋ́жъ ѕѣлѡ̀ вели́къ, по шестѝ и҆мѣ́ющь пе́рстѡвъ, всѣ́хъ два́десѧть четы́ре, и҆ се́й бѣ̀ ѿ колѣ́на и҆споли́нѡвъ,
7| и҆ поносѝ ї҆и҃лѧ: и҆ поразѝ є҆го̀ ї҆ѡнаѳа́нъ сы́нъ самма́а бра́та давї́дова.
8| Сї́и роди́шасѧ рафа́ю въ ге́ѳѣ, всѣ́хъ и҆́хъ бѣ̀ четы́ри и҆споли́ны, и҆ падо́ша рꙋко́ю давї́довою и҆ рꙋко́ю рабѡ́въ є҆гѡ̀.
#21
1| Воста́ же дїа́волъ на ї҆и҃лѧ и҆ подꙋстѝ давї́да, да сочи́слитъ ї҆и҃лѧ.
2| И҆ речѐ ца́рь давї́дъ ко ї҆ѡа́вꙋ и҆ къ нача́лникѡмъ си́лы: и҆ди́те и҆ сочти́те ї҆и҃лѧ ѿ вирсаве́и да́же до да́на, и҆ принеси́те ко мнѣ̀, да позна́ю число̀ и҆́хъ.
3| И҆ речѐ ї҆ѡа́въ: да приложи́тъ гдⷭь къ лю́демъ свои҄мъ, ꙗ҆́коже сї́и стори́цею, и҆ ѻ҆́чи господи́на моегѡ̀ царѧ̀ да ви́дѧтъ: не вси́ ли господи́нꙋ моемꙋ̀ царю̀ рабѝ сꙋ́ть; и҆ почто̀ хо́щетъ сегѡ̀ господи́нъ мо́й; дабы̀ не вмѣни́лосѧ въ грѣ́хъ ї҆и҃лю.
4| Но сло́во царе́во премо́же ї҆ѡа́ва: и҆ по́йде ї҆ѡа́въ, и҆ ѡ҆бы́де всего̀ ї҆и҃лѧ, и҆ прїи́де во ї҆ерⷭли́мъ.
5| И҆ дадѐ ї҆ѡа́въ давї́дꙋ число̀ сочте́нїѧ людї́й: и҆ ѡ҆брѣ́тесѧ всегѡ̀ ї҆и҃лѧ ты́сѧща ты́сѧщъ и҆ сто̀ ты́сѧщъ мꙋже́й и҆ носѧ́щихъ ѻ҆рꙋ҄жїѧ: и҆ ѿ сынѡ́въ ї҆ꙋ́диныхъ четы́ре ста҄ и҆ се́дмьдесѧтъ ты́сѧщъ мꙋже́й носѧ́щихъ ѻ҆рꙋ́жїе:
6| леѵї́и же и҆ венїамї́на не сочтѐ средѣ̀ и҆́хъ, поне́же вознегодова̀ ѡ҆ словесѝ царе́вѣ ї҆ѡа́въ.
7| И҆ не ѹ҆го́дно ꙗ҆ви́сѧ пред бг҃омъ повелѣ́нїе сїѐ, и҆ поразѝ ї҆и҃лѧ.
8| Рече́ же давї́дъ ко бг҃ꙋ: согрѣши́хъ ѕѣлѡ̀, ꙗ҆́кѡ сотвори́хъ ве́щь сїю̀: и҆ нн҃ѣ молю̀, ѿимѝ беззако́нїе раба̀ твоегѡ̀, ꙗ҆́кѡ ѡ҆безꙋ́михсѧ ѕѣлѡ̀.
9| И҆ речѐ гдⷭь ко га́дꙋ прⷪро́кꙋ давї́довꙋ, гл҃ѧ:
10| и҆дѝ и҆ рцы̀ къ давї́дꙋ, глаго́лѧ: та́кѡ гл҃етъ гдⷭь: трїѐ а҆́зъ наведꙋ̀ на тѧ̀, и҆зберѝ себѣ̀ є҆ди́но ѿ ни́хъ, и҆ сотворю̀ тебѣ̀.
11| И҆ прїи́де га́дъ къ давї́дꙋ и҆ речѐ є҆мꙋ̀:
12| си́це гл҃етъ гдⷭь: и҆зберѝ себѣ̀, (є҆́же хо́щеши,) и҆лѝ трѝ лѣ҄та гла́да, и҆лѝ трѝ мцⷭы бѣ́гати тебѣ̀ ѿ лица̀ вра҄гъ твои́хъ, и҆ ѻ҆рꙋ́жїе вра҄гъ твои́хъ пости́гнетъ тѧ̀, и҆лѝ трѝ дни҄ ме́чь гдⷭень, и҆ сме́рть на зе́млю, и҆ а҆́гг҃лъ гдⷭень ѹ҆бива́ѧй во все́мъ наслѣ́дїи ї҆и҃левѣ: нн҃ѣ ѹ҆̀бо разсмотрѝ, что̀ ѿвѣща́ю посла́вшемꙋ мѧ̀ со сло́вомъ.
13| И҆ речѐ давї́дъ ко га́дꙋ: тѣ҄сна мѝ сꙋ́ть трѝ сїѧ҄ ѕѣлѡ̀: но лꙋ́чше мѝ є҆́сть впа́сти въ рꙋ́цѣ гдⷭни, занѐ мнѡ́ги щедрѡ́ты є҆гѡ̀ ѕѣлѡ̀, въ рꙋ́ки же человѣ́чєскїѧ да не впадꙋ̀.
14| И҆ посла̀ гдⷭь сме́рть во ї҆и҃лѧ, и҆ падо́ша ѿ ї҆и҃лѧ се́дмьдесѧтъ ты́сѧщъ мꙋже́й.
15| И҆ посла̀ бг҃ъ а҆́гг҃ла во ї҆ерⷭли́мъ, да и҆збїе́тъ є҆го̀. И҆ є҆гда̀ и҆збива́ше, ви́дѣ гдⷭь и҆ раска́ѧсѧ ѡ҆ ѕлѣ̀, и҆ речѐ а҆́гг҃лꙋ и҆збива́ющемꙋ: довлѣ́етъ тѝ, ѿимѝ рꙋ́кꙋ твою̀. А҆́гг҃лъ же гдⷭень стоѧ́ше на гꙋмнѣ̀ ѻ҆́рны ї҆евꙋсе́анина.
16| И҆ возведѐ давї́дъ ѻ҆́чи своѧ҄, и҆ ви́дѣ а҆́гг҃ла гдⷭнѧ стоѧ́ща междꙋ̀ земле́ю и҆ не́бомъ, и҆ ме́чь є҆гѡ̀ и҆звлече́нъ въ рꙋкꙋ̀ є҆гѡ̀, просте́ртъ на ї҆ерⷭли́мъ. И҆ падѐ давї́дъ и҆ старѣ҄йшины (ї҆и҃лєвы) ѡ҆блече́ннїи во вре́тище на лицѐ своѐ, 
17| и҆ речѐ давї́дъ къ бг҃ꙋ: не а҆́зъ ли повелѣ́хъ сочи́слити лю́ди; а҆́зъ є҆́смь, и҆́же согрѣши́хъ, и҆ ѕло̀ творѧ̀ ѕло̀ сотвори́хъ, сїѧ҄ же ѻ҆́вцы что̀ сотвори́ша; гдⷭи бж҃е мо́й, да бꙋ́детъ рꙋка̀ твоѧ̀ на мнѣ̀ и҆ на домꙋ̀ ѻ҆тца̀ моегѡ̀, а҆ не на лю́дехъ твои́хъ въ погꙋбле́нїе, гдⷭи.
18| А҆́гг҃лъ же гдⷭень речѐ га́дꙋ, є҆́же глаго́лати къ давї́дꙋ: да взы́детъ и҆ сози́ждетъ ѻ҆лта́рь гдⷭꙋ бг҃ꙋ на гꙋмнѣ̀ ѻ҆́рны ї҆евꙋсе́анина.
19| И҆ взы́де давї́дъ по словесѝ га́довꙋ, є҆́же глаго́ла и҆́менемъ гдⷭнимъ.
20| И҆ ѡ҆брати́сѧ ѻ҆́рна и҆ ви́дѣ царѧ̀, и҆ четы́ри сы́нове є҆гѡ̀ съ ни́мъ кры́ющїисѧ. Ѻ҆́рна же бѣ̀ (въ то̀ вре́мѧ) млатѧ̀ на гꙋмнѣ̀ пшени́цꙋ.
21| И҆ прїи́де давї́дъ ко ѻ҆́рнѣ, и҆ ѡ҆брати́сѧ ѻ҆́рна, и҆ ѹ҆зрѣ̀ давї́да, и҆ по́йде ѿ гꙋмна̀, и҆ поклони́сѧ давї́дꙋ лице́мъ на зе́млю.
22| Рече́ же ѻ҆́рнѣ давї́дъ: да́ждь мнѣ̀ мѣ́сто гꙋмна̀ твоегѡ̀, да сози́ждꙋ на не́мъ ѻ҆лта́рь гдⷭеви, на сребрѣ̀ досто́йнѣ да́ждь мѝ є҆̀, и҆ преста́нетъ ꙗ҆́зва ѿ людї́й.
23| Рече́ же ѻ҆́рна къ давї́дꙋ: возмѝ себѣ̀, и҆ да сотвори́тъ господи́нъ мо́й ца́рь, є҆́же ѹ҆го́дно пред ни́мъ: сѐ, даю̀ телцы̀ на всесожже́нїе, и҆ плꙋ́гъ на дрова̀, и҆ пшени́цꙋ въ же́ртвꙋ, всѧ҄ (доброво́льнѡ) даю̀.
24| И҆ речѐ ца́рь давї́дъ ѻ҆́рнѣ: нѝ, но кꙋ́плею кꙋплю̀, сребро́мъ досто́йнымъ, поне́же не возмꙋ̀ гдⷭеви, ꙗ҆̀же сꙋ́ть твоѧ҄, є҆́же вознестѝ всесожже́нїе тꙋ́не гдⷭеви.
25| И҆ дадѐ давї́дъ ѻ҆́рнѣ за мѣ́сто то̀ сї҄кль златы́хъ вѣ́сомъ ше́сть сѡ́тъ.
26| И҆ созда̀ тꙋ̀ давї́дъ ѻ҆лта́рь гдⷭеви, и҆ вознесѐ всесожжє́нїѧ и҆ спаси́тєлнаѧ и҆ воззва̀ ко гдⷭꙋ, и҆ ѹ҆слы́ша є҆го̀ во ѻ҆гнѝ ѿ небесѐ на ѻ҆лта́рь всесожже́нїѧ, и҆ потребѝ всесожже́нїе.
27| И҆ речѐ гдⷭь ко а҆́гг҃лꙋ: и҆ вложѝ ме́чь во влага́лище є҆гѡ̀.
28| Во вре́мѧ ѻ҆́но, є҆гда̀ ви́дѣ давї́дъ, ꙗ҆́кѡ ѹ҆слы́ша є҆го̀ гдⷭь на гꙋмнѣ̀ ѻ҆́рны ї҆евꙋсе́анина, и҆ пожрѐ тꙋ̀ жє́ртвы.
29| И҆ ски́нїѧ гдⷭнѧ, ю҆́же сотворѝ мѡѷсе́й въ пꙋсты́ни, и҆ ѻ҆лта́рь всесожже́нїѧ во вре́мѧ ѻ҆́но бы́сть въ вы́шнемъ, є҆́же въ гаваѡ́нѣ.
30| И҆ не возмо́же давї́дъ и҆тѝ пред него̀, є҆́же вопроси́ти бг҃а, поне́же ѹ҆страше́нъ бы́сть ѿ лица̀ меча̀ а҆́гг҃ла гдⷭнѧ.
#22
1| Рече́ же давї́дъ: сѐ є҆́сть до́мъ гдⷭа бг҃а, и҆ се́й ѻ҆лта́рь на всесожжє́нїѧ ї҆и҃лю.
2| И҆ речѐ давї́дъ собра́ти всѧ҄ прише́лцы, и҆̀же на землѝ ї҆и҃левѣ, и҆ поста́ви каменосѣ́чцєвъ сѣщѝ ка́мєнїѧ тє́санаѧ, да сози́ждетсѧ до́мъ бж҃їй.
3| Желѣ́зо же мно́го на гво́зди две́ремъ и҆ вратѡ́мъ на спаѧ́нїе ѹ҆гото́ва давї́дъ, и҆ мѣ́ди мно́жествꙋ не бѣ̀ числа̀:
4| и҆ древа́мъ ке́дрѡвымъ не бѣ̀ числа̀: ꙗ҆́кѡ принесо́ша сїдѡ́нѧне и҆ тѵ́рѧне дре́въ ке́дровыхъ мно́жество давї́дꙋ.
5| И҆ речѐ давї́дъ: соломѡ́нъ сы́нъ мо́й дѣ́тищь мла́дъ, до́мъ же є҆́же созида́ти гдⷭеви въ вели́чество высо́ко, во и҆́мѧ и҆ въ сла́вꙋ во всю̀ зе́млю, ѹ҆гото́влю є҆мꙋ̀. И҆ ѹ҆гото́ва давї́дъ (всегѡ̀) мно́жество пре́жде сконча́нїѧ своегѡ̀.
6| И҆ призва̀ давї́дъ соломѡ́на сы́на своего̀ и҆ заповѣ́да є҆мꙋ̀, да сози́ждетъ до́мъ гдⷭꙋ бг҃ꙋ ї҆и҃левꙋ.
7| Рече́ же давї́дъ къ соломѡ́нꙋ: ча́до, мнѣ̀ бѧ́ше въ се́рдцы, да сози́ждꙋ до́мъ и҆́мени гдⷭа бг҃а моегѡ̀:
8| и҆ бы́сть сло́во гдⷭне ко мнѣ̀, гл҃ющее: мнѡ́ги крѡ́ви пролїѧ́лъ є҆сѝ и҆ мнѡ́ги бра҄ни сотвори́лъ є҆сѝ, не сози́ждеши до́мꙋ и҆́мени моемꙋ̀, ꙗ҆́кѡ мнѡ́ги крѡ́ви пролїѧ́лъ є҆сѝ на зе́млю предо мно́ю:
9| сѐ, сы́нъ роди́тсѧ тебѣ̀, се́й бꙋ́детъ мꙋ́жъ поко́ѧ, и҆ ѹ҆поко́ю є҆го̀ ѿ всѣ́хъ вра҄гъ є҆гѡ̀ ѡ҆́крестъ, занѐ соломѡ́нъ и҆́мѧ є҆мꙋ̀, и҆ ми́ръ и҆ поко́й да́мъ є҆мꙋ̀ над ї҆и҃лемъ во дни҄ є҆гѡ̀:
10| то́й сози́ждетъ до́мъ и҆́мени моемꙋ̀, и҆ то́й бꙋ́детъ мнѣ̀ въ сы́на, и҆ а҆́зъ бꙋ́дꙋ є҆мꙋ̀ во ѻ҆тца̀: и҆ и҆спра́влю престо́лъ ца́рства є҆гѡ̀ во ї҆и҃ли до вѣ́ка:
11| нн҃ѣ ѹ҆̀бо, сы́не мо́й, бꙋ́детъ гдⷭь съ тобо́ю и҆ бл҃гопоспѣши́тъ, и҆ сози́ждеши до́мъ гдⷭꙋ бг҃ꙋ твоемꙋ̀, ꙗ҆́коже гл҃а ѡ҆ тебѣ̀:
12| да да́стъ же тебѣ̀ премꙋ́дрость и҆ ра́зꙋмъ гдⷭь и҆ да ѹ҆крѣпи́тъ тѧ̀ над ї҆и҃лемъ, є҆́же храни́ти и҆ твори́ти зако́нъ гдⷭа бг҃а твоегѡ̀:
13| тогда̀ бл҃гопоспѣши́тъ, а҆́ще сохрани́ши твори́ти за́пѡвѣди и҆ сꙋдбы҄, ꙗ҆̀же повелѣ̀ гдⷭь мѡѷсе́ови, (да ѹ҆чи́тъ) ї҆и҃лѧ: мꙋжа́йсѧ и҆ крѣпи́сѧ, не бо́йсѧ, нижѐ ѹ҆страши́сѧ:
14| и҆ сѐ, а҆́зъ по ѹ҆бо́жествꙋ моемꙋ̀ ѹ҆гото́вахъ на до́мъ гдⷭень зла́та тала́нтѡвъ сто̀ ты́сѧщъ, и҆ сребра̀ ты́сѧща ты́сѧщъ тала́нтѡвъ, мѣ́дь же и҆ желѣ́зо, є҆мꙋ́же нѣ́сть вѣ́са, поне́же мно́жество є҆́сть, и҆ древа̀ и҆ ка́мєнїѧ ѹ҆гото́вахъ, и҆ къ си҄мъ да приложи́ши:
15| и҆ съ тобо́ю гдⷭь, и҆ приложи́ши ко мно́жествꙋ творѧ́щихъ дѣла̀, хꙋдо́жницы, и҆ строи́телїе ка́менїй, и҆ древодѣ́лє, и҆ всѧ́къ мꙋдре́цъ во всѧ́цѣмъ дѣ́лѣ,
16| въ зла́тѣ и҆ сребрѣ̀, въ мѣ́ди и҆ желѣ́зѣ нѣ́сть числа̀: воста́ни ѹ҆̀бо и҆ творѝ, и҆ гдⷭь съ тобо́ю.
17| И҆ повелѣ̀ давї́дъ всѣ҄мъ нача́лникѡмъ ї҆и҃лєвымъ, да помога́ютъ соломѡ́нꙋ сы́нꙋ є҆гѡ̀, глаго́лѧ:
18| не гдⷭь ли съ ва́ми; и҆ дадѐ ва́мъ поко́й ѡ҆́крестъ, занѐ дадѐ въ рꙋ́ки ва́шѧ живꙋ́щихъ на землѝ, и҆ покоре́на землѧ̀ пред гдⷭемъ и҆ пред людьмѝ є҆гѡ̀:
19| нн҃ѣ ѹ҆̀бо дади́те сердца̀ ва҄ша и҆ дꙋ́шы ва́шѧ є҆́же взыска́ти гдⷭа бг҃а ва́шего, и҆ воста́ните и҆ созида́йте ст҃ы́ню гдⷭꙋ бг҃ꙋ ва́шемꙋ, да внесе́тсѧ кївѡ́тъ завѣ́та гдⷭнѧ и҆ сосꙋ́ды ст҃ы҄ѧ бг҃ови въ до́мъ созида́емый и҆́мени гдⷭню.
#23
1| И҆ давї́дъ ста́ръ и҆ и҆спо́лненъ днї́й, и҆ воцарѝ соломѡ́на сы́на своего̀ вмѣ́стѡ себє̀ над ї҆и҃лемъ:
2| и҆ собра̀ всѣ́хъ кнѧзе́й ї҆и҃левыхъ, и҆ свѧще́нникѡвъ, и҆ леѵї́тѡвъ:
3| сочте́ни же бы́ша леѵї́ти, ѿ три́десѧти лѣ́тъ и҆ вы́шше, и҆ бы́сть число̀ и҆́хъ по глава́мъ и҆́хъ, мꙋже́й три́десѧть и҆ ѻ҆́смь ты́сѧщъ:
4| ѿ си́хъ и҆збра́ни на дѣла̀ до́мꙋ гдⷭнѧ два́десѧть четы́ри ты́сѧщы, и҆ книго́чєй и҆ сꙋдї́й ше́сть ты́сѧщъ,
5| и҆ четы́ри ты́сѧщы две́рникѡвъ, и҆ четы́ри ты́сѧщы пою́щихъ гдⷭеви во ѻ҆рга́ны, и҆̀хже сотворѝ ко хвале́нїю гдⷭню.
6| И҆ раздѣлѝ и҆̀хъ давї́дъ на чре́ды сынѡ́мъ леѵї҄инымъ, гирсѡ́нꙋ, каа́ѳꙋ и҆ мера́рѣ:
7| и҆ гирсѡ́нꙋ и҆ леада́нꙋ и҆ семе́ю.
8| Сы́нове леада҄ни: нача́лникъ ї҆еїи́лъ и҆ зеѳѡ́ѳъ и҆ ї҆ѡи́ль, трїѐ.
9| Сы́нове же семе́ѡвы: салѡмї́ѳъ и҆ а҆заи́лъ и҆ а҆ра́мъ, трїѐ: сї́и нача҄лницы ѻ҆те́чествъ леада́нихъ.
10| И҆ сынѡ́мъ семе́ѡвымъ ї҆е́ѳъ и҆ зїза́й, и҆ ї҆ѡа́съ и҆ верїа̀: тї́и сы́нове семе́ѡвы четы́ре.
11| Бѣ́ же ї҆е́ѳъ пе́рвый и҆ зїза́й вторы́й: ї҆ѡа́съ же и҆ варїа̀ не и҆мѣ́ста мно́гихъ сынѡ́въ и҆ бы́ста въ домꙋ̀ ѻ҆те́чества въ причте́нїе є҆ди́но.
12| Сы́нове каа́ѳѡвы: а҆мвра́мъ и҆ ї҆ссаа́ръ, хеврѡ́нъ, ѻ҆зїи́лъ, четы́ри.
13| Сы́нове а҆мвра҄мли: а҆арѡ́нъ и҆ мѡѷсе́й: ѿлꙋче́нъ же бы́сть а҆арѡ́нъ є҆́же ѡ҆свѧща́ти ст҃а҄ѧ ст҃ы́хъ, то́й и҆ сы́нове є҆гѡ̀ во вѣ́ки, и҆ да кади́тъ ѳѷмїа́момъ пред гдⷭемъ, слꙋ́житъ є҆мꙋ̀ и҆ мо́литсѧ во и҆́мѧ є҆гѡ̀ до вѣ́ка.
14| Мѡѷсе́й же человѣ́къ бж҃їй и҆ сы́нове є҆гѡ̀ причте́ни сꙋ́ть въ колѣ́но леѵї́ино.
15| Сы́нове мѡѷсе́ѡвы: гирса́мъ и҆ є҆лїезе́ръ.
16| Сы́нове гирса҄мли, сꙋваи́лъ нача́лникъ.
17| Бы́ша же сы́нове є҆лїезе́рꙋ, равї́а нача́лникъ: и҆ не бѣ́ша є҆лїезе́рꙋ сы́нове и҆нї́и: сы́нове же равї́ини ѹ҆мно́жени сꙋ́ть ѕѣлѡ̀.
18| Сы́нове ї҆ссаа́рѡвы, саллꙋмѡ́ѳъ нача́лникъ.
19| Сы́нове хеврѡ҄ни: ї҆ерїа́въ пе́рвый, а҆марї́а вторы́й, ї҆азїи́лъ тре́тїй ї҆езекї́а четве́ртый.
20| Сы́нове же ѻ҆зїи҄ли: мї́ха пе́рвый, и҆ ї҆ессїа̀ вторы́й.
21| Сы́нове мера҄рїны: моолї̀ и҆ мꙋсї̀.
22| Сы́нове моолї́євы: є҆леаза́ръ и҆ кї́съ. Ѹ҆́мре же є҆леаза́ръ, и҆ не бы́ша є҆мꙋ̀ сы́нове, но то́кмѡ дщє́ри: и҆ поѧ́ша и҆̀хъ сы́нове кї́сѡвы бра́тїѧ и҆́хъ.
23| Сы́нове мꙋсї҄ины: моолї̀ и҆ є҆де́ръ и҆ ї҆арїмѡ́ѳъ, трїѐ.
24| Сї́и сы́нове леѵї́ини по домѡ́мъ ѻ҆те́чествъ и҆́хъ, нача҄лницы ѻ҆те́чествъ и҆́хъ, по соглѧ́данїю и҆́хъ, по числꙋ̀ и҆ме́нъ и҆́хъ, по глава́мъ и҆́хъ, и҆̀же творѧ́хꙋ дѣла̀ слꙋже́нїѧ до́мꙋ гдⷭнѧ, ѿ два́десѧти лѣ́тъ и҆ вы́шше.
25| Рече́ бо давї́дъ: поко́й дадѐ гдⷭь бг҃ъ лю́демъ свои҄мъ ї҆и҃лю, и҆ всели́сѧ во ї҆ерⷭли́мѣ да́же да вѣ́ка,
26| и҆ леѵї́ти не бы́ша носѧ́ще ски́нїю и҆ всѧ҄ сосꙋ́ды є҆ѧ̀ къ слꙋже́нїю є҆ѧ̀.
27| По повелѣ́нїю бо давї́довꙋ послѣ́днемꙋ є҆́сть число̀ сыновѡ́мъ леѵї҄инымъ ѿ два́десѧти лѣ́тъ и҆ вы́шше:
28| занѐ поста́ви и҆̀хъ под рꙋкꙋ̀ сынѡ́мъ а҆арѡ҄нимъ, є҆́же слꙋжи́ти въ домꙋ̀ гдⷭни во дво́рѣхъ и҆ въ притво́рѣхъ, и҆ во ѡ҆чище́нїи всѣ́хъ ст҃ы́нь, и҆ въ дѣ́лѣхъ слꙋже́нїѧ до́мꙋ бж҃їѧ,
29| и҆ над хлѣ́бами предложе́нїѧ, и҆ над мꙋко́ю пшени́чною же́ртвы, и҆ над прѧ́жмами ѡ҆прѣсно́чными, и҆ над сковрадо́ю, и҆ над пече́нымъ, и҆ над всѧ́кимъ вѣ́сомъ и҆ мѣ́рою,
30| и҆ є҆́же стоѧ́ти, ѹ҆́трѡ хвали́ти и҆ и҆сповѣ́датисѧ гдⷭеви, та́кожде и҆ къ ве́черꙋ,
31| и҆ над всѣ́ми возноси́мыми всесожжє́нїи гдⷭеви въ сꙋббѡ҄ты, и҆ въ новомѣ́сѧчїихъ, и҆ въ пра́здницѣхъ, по числꙋ̀, по чи́нꙋ и҆́хъ вы́нꙋ гдⷭеви,
32| и҆ да сохранѧ́тъ стражбы҄ ски́нїи свидѣ́нїѧ, и҆ стра́жꙋ свѧти́лища, и҆ стражбы҄ сынѡ́въ а҆арѡ́нихъ бра́тїй свои́хъ, да слꙋ́жатъ въ домꙋ̀ гдⷭни.
#24
1| И҆ сынѡ́мъ а҆арѡ҄нимъ раздѣлє́нїѧ: сы́нове а҆арѡ҄ни: нада́въ и҆ а҆вїꙋ́дъ, и҆ є҆леаза́ръ и҆ ї҆ѳама́ръ.
2| И҆ ѹ҆мро́ста нада́въ и҆ а҆вїꙋ́дъ пре́жде ѻ҆тца̀ своегѡ̀, и҆ сы́нове не бы́ша и҆́ма: и҆ свѧще́нствова є҆леаза́ръ и҆ ї҆ѳама́ръ, сы́нове а҆арѡ҄ни.
3| И҆ раздѣлѝ и҆̀хъ давї́дъ, и҆ садѡ́къ ѿ сынѡ́въ є҆леаза́ровыхъ, а҆хїмеле́хъ же ѿ сынѡ́въ ї҆ѳама́ровыхъ по сочисле́нїю и҆́хъ, по слꙋже́нїю и҆́хъ и҆ по домѡ́мъ ѻ҆те́чествъ и҆́хъ.
4| И҆ ѡ҆брѣто́шасѧ сы́нове є҆леаза́рѡвы мно́жайшїи въ нача́лники си́лъ, не́жели сы́нове ї҆ѳама́рѡвы: и҆ раздѣлѝ и҆̀хъ сынѡ́мъ є҆леаза́рѡвымъ въ нача́лники въ до́мы ѻ҆те́чествъ шестьна́десѧть, и҆ сынѡ́мъ ї҆ѳама́рѡвымъ по домѡ́мъ ѻ҆те́чествъ и҆́хъ, ѻ҆́смь.
5| Раздѣли́ же и҆̀хъ по жре́бїємъ междꙋ̀ и҆́ми, поне́же бѧ́хꙋ нача҄лницы свѧти́лища и҆ нача҄лницы бж҃їи въ сынѣ́хъ є҆леаза́ровыхъ и҆ въ сынѣ́хъ ї҆ѳама́ровыхъ:
6| ѡ҆писа́ же и҆̀хъ самаї́а сы́нъ наѳанаи́ль пи́сарь ѿ леѵї҄тъ пред царе́мъ и҆ кнѧ҄зи и҆ садѡ́комъ свѧще́нникомъ и҆ а҆хїмеле́хомъ сы́номъ а҆вїаѳа́ра, и҆ нача҄лницы ѻ҆те́чествъ свѧще́нникѡвъ и҆ леѵї́тѡвъ до́мꙋ ѻ҆те́чества, є҆ди́нъ ко є҆леаза́рꙋ и҆ є҆ди́нъ ко ї҆ѳама́рꙋ.
7| И҆ и҆зы́де жре́бїй пе́рвый ї҆ѡарї́мꙋ, ї҆едї́ю вторы́й,
8| харї́вꙋ тре́тїй, сеѡрї́мꙋ четве́ртый,
9| мелхї́ю пѧ́тый, меїамї́нꙋ шесты́й,
10| а҆ккѡ́сꙋ седмы́й, а҆вї́и ѻ҆смы́й,
11| ї҆исꙋ́ю девѧ́тый, сехенї́и десѧ́тый,
12| є҆лїасї́вꙋ є҆динонадесѧ́тый, ї҆акї́мꙋ дванадесѧ́тый,
13| ѻ҆ффа́ю тринадесѧ́тый, ї҆есваа́лꙋ четыренадесѧ́тый,
14| велгї́и пѧтыйна́десѧть, є҆мми́рꙋ шестыйна́десѧть,
15| ї҆еѳї́ю седмыйна́десѧть, а҆фессї́ю ѻ҆смыйна́десѧть,
16| феттї́ю девѧтыйна́десѧть, и҆ є҆зекї́илю двадесѧ́тый,
17| а҆хї́нꙋ два́десѧть пе́рвый, гамꙋи́лꙋ два́десѧть вторы́й,
18| далеї́ю два́десѧть тре́тїй, ї҆еи́лю два́десѧть четве́ртый.
19| Сїѐ сочисле́нїе и҆́хъ по слꙋже́нїю и҆́хъ входи́ти въ до́мъ гдⷭень по чи́нꙋ своемꙋ̀, рꙋко́ю а҆арѡ́на ѻ҆тца̀ и҆́хъ, ꙗ҆́коже повелѣ̀ гдⷭь бг҃ъ ї҆и҃левъ.
20| И҆ сынѡ́мъ леѵї҄инымъ прѡ́чїимъ: сынѡ́мъ а҆мвра҄млимъ сѡваи́лъ, сынѡ́мъ сѡваи҄лимъ ї҆адаї́а,
21| сынѡ́мъ равї҄инымъ нача́лникъ ї҆есї́а,
22| сынѡ́мъ ї҆асарї҄инымъ салѡмѡ́ѳъ, сынѡ́мъ салѡмѡ́ѳѡвымъ ї҆а́ѳъ:
23| сы́нове ї҆едїꙋ́а: ї҆ерїа́въ пе́рвый, а҆мадї́а вторы́й, ї҆азїи́лъ тре́тїй, ї҆екмоа́мъ четве́ртый.
24| Сынѡ́мъ ѻ҆зїи҄лимъ мї́ха, сы́нове мї҄хины сами́ръ:
25| бра́тъ мї́хинъ ї҆сї́а, сы́нъ ї҆сї́инъ заха́рїа.
26| Сы́нове мера҄рїны: моолї̀ и҆ мꙋсї̀, сы́нъ ѻ҆зї́инъ воннї́й:
27| сы́нове мера҄рїны ѻ҆зї́а: сы́нове є҆гѡ̀ ї҆есома̀ и҆ закхꙋ́ръ и҆ ї҆ѡвѳї̀:
28| моолї́ю є҆леаза́ръ (и҆ ї҆ѳама́ръ). Ѹ҆́мре же є҆леаза́ръ, не бѣ́ша є҆мꙋ̀ сы́нове.
29| Кї́сꙋ сы́нъ кї́совъ ї҆ерамеи́лъ.
30| Сы́нове мꙋ҄сїны: моолї̀ и҆ є҆де́ръ и҆ є҆рїмѡ́ѳъ. Сї́и сы́нове леѵї́тстїи по домѡ́мъ ѻ҆те́чествъ свои́хъ.
31| Прїѧ́ша же и҆ тї́и жрє́бїѧ, ꙗ҆́коже и҆ бра́тїѧ и҆́хъ сы́нове а҆арѡ҄ни, пред давї́домъ царе́мъ и҆ садѡ́комъ и҆ а҆хїмеле́хомъ и҆ нача҄лники ѻ҆те́чествъ свѧще́нническихъ и҆ леѵї́тскихъ: патрїа́рси а҆арѡ҄ни, ꙗ҆́коже и҆ бра́тїѧ є҆гѡ̀ ю҆нѣ́йшїи.
#25
1| И҆ поста́ви давї́дъ ца́рь и҆ кнѧ҄зи си́лы над дѣ́лы сы́ны а҆са́фѡвы и҆ є҆ма҄ни и҆ ї҆дїѳꙋ́мѡвы, и҆̀же провѣщава́хꙋ въ гꙋ́слехъ и҆ ѱалти́рехъ и҆ кѷмва́лѣхъ, и҆ бы́сть число̀ и҆́хъ по глава́мъ мꙋже́й творѧ́щихъ дѣла̀ своѧ҄.
2| Сы́нове а҆са́фѡвы: закхꙋ́ръ и҆ ї҆ѡ́сифъ, и҆ наѳанї́а и҆ а҆сїи́лъ: сы́нове а҆са́фѡвы держа́щесѧ а҆са́фа прⷪро́ка бли́з царѧ̀.
3| Ї҆дїѳꙋ́мꙋ сы́нове ї҆дїѳꙋ҄мли: годолї́а и҆ сꙋрї̀, и҆ ї҆се́а и҆ семе́й, и҆ а҆савї́а и҆ маттаѳї́а, ше́сть по ѻ҆тцѣ̀ свое́мъ ї҆дїѳꙋ́мѣ въ гꙋ́сли брѧца́юще и҆сповѣ́данїе и҆ хвале́нїе гдⷭеви.
4| Е҆ма́нꙋ сы́нове є҆ма҄ни: вꙋкї́а и҆ маѳанї́а, и҆ ѻ҆зїи́лъ и҆ сꙋваи́лъ, и҆ ї҆ерїмꙋ́ѳъ и҆ а҆нанї́а, и҆ а҆на́нъ и҆ є҆лїаѳа̀, и҆ годоллаѳї́й и҆ рѡмамѳїезе́ръ, и҆ сава́хъ и҆ маллїѳї́й, а҆ ѡ҆ѳи́ръ и҆ мазїѡ́ѳъ.
5| Всѝ сї́и сы́нове є҆ма́на брѧца́ющагѡ царю̀ въ словесѣ́хъ бж҃їихъ, да вознесе́тсѧ ро́гъ. Даде́ же бг҃ъ є҆ма́нꙋ сынѡ́въ четырена́десѧть и҆ трѝ дщє́ри:
6| всѝ сї́и со ѻ҆тце́мъ свои́мъ воспѣва́юще въ домꙋ̀ бж҃їи въ кѷмва́лѣхъ и҆ во ѱалти́рехъ и҆ гꙋ́слехъ, въ слꙋже́нїе до́мꙋ бж҃їѧ бли́з царѧ̀, и҆ а҆са́фъ и҆ ї҆дїѳꙋ́мъ, и҆ є҆ма́нъ.
7| Бы́сть же число̀ и҆́хъ со бра́тїею и҆́хъ наꙋче́ни пѣ́нїю гдⷭню и҆ всѣ́хъ разꙋмѣ́ющихъ (пѣ҄нїѧ) двѣ́сти ѻ҆́смьдесѧтъ и҆ ѻ҆́смь.
8| Верго́ша же и҆ сї́и жрє́бїѧ чреды̀ дневны́ѧ, по ма́лꙋ и҆ по вели́кꙋ соверше́нныхъ и҆ ѹ҆ча́щихсѧ.
9| И҆ и҆зы́де жре́бїй пе́рвый сынѡ́въ є҆гѡ̀ и҆ бра́тїи є҆гѡ̀ а҆са́фꙋ ї҆ѡ́сифовꙋ, годолї́а: вторы́й и҆нї́а, сы́нове є҆гѡ̀ и҆ бра́тїѧ є҆гѡ̀ двана́десѧть:
10| тре́тїй закхꙋ́ръ, сы́нове є҆гѡ̀ и҆ бра́тїѧ є҆гѡ̀ двана́десѧть:
11| четве́ртый ї҆езрї́й, сы́нове є҆гѡ̀ и҆ бра́тїѧ є҆гѡ̀ двана́десѧть:
12| пѧ́тый наѳа́нъ, сы́нове є҆гѡ̀ и҆ бра́тїѧ є҆гѡ̀ двана́десѧть:
13| шесты́й вꙋкї́а, сы́нове є҆гѡ̀ и҆ бра́тїѧ є҆гѡ̀ двана́десѧть:
14| седмы́й ї҆ерїи́лъ, сы́нове є҆гѡ̀ и҆ бра́тїи є҆гѡ̀ двана́десѧть:
15| ѻ҆смы́й ї҆ѡсї́а, сы́нове є҆гѡ̀ и҆ бра́тїѧ є҆гѡ̀ двана́десѧть,
16| девѧ́тый матѳанї́а, сы́нове є҆гѡ̀ и҆ бра́тїи є҆гѡ̀ двана́десѧть:
17| десѧ́тый семеї́а, сы́нове є҆гѡ̀ и҆ бра́тїѧ є҆гѡ̀ двана́десѧть:
18| первыйна́десѧть є҆зрїи́лъ, сы́нове є҆гѡ̀ и҆ бра́тїѧ є҆гѡ̀ двана́десѧть:
19| вторыйна́десѧть а҆савї́а, сы́нове є҆гѡ̀ и҆ бра́тїѧ є҆гѡ̀ двана́десѧть:
20| третїйна́десѧть сꙋваи́лъ, сы́нове є҆гѡ̀ и҆ бра́тїи є҆гѡ̀ двана́десѧть:
21| четвертыйна́десѧть матѳаѳї́а, сы́нове є҆гѡ̀ и҆ бра́тїи є҆гѡ̀ двана́десѧть:
22| пѧтыйна́десѧть ї҆ерїмꙋ́ѳъ, сы́нове є҆гѡ̀ и҆ бра́тїѧ є҆гѡ̀ двана́десѧть:
23| шестыйна́десѧть а҆нанї́а, сы́нове є҆гѡ̀ и҆ бра́тїѧ є҆гѡ̀ двана́десѧть:
24| седмыйна́десѧть ї҆есва́къ, сы́нове є҆гѡ̀ и҆ бра́тїѧ є҆гѡ̀ двана́десѧть:
25| ѻ҆смыйна́десѧть а҆нанї́а, сы́нове є҆гѡ̀ и҆ бра́тїѧ є҆гѡ̀ двана́десѧть:
26| девѧтыйна́десѧть меллиѳї́й, сы́нове є҆гѡ̀ и҆ бра́тїѧ є҆гѡ̀ двана́десѧть:
27| двадесѧ́тый є҆лїаѳа̀, сы́нове є҆гѡ̀ и҆ бра́тїѧ є҆гѡ̀ двана́десѧть:
28| два́десѧть пе́рвый ї҆еѳи́ръ, сы́нове є҆гѡ̀ и҆ бра́тїѧ є҆гѡ̀ двана́десѧть:
29| два́десѧть вторы́й годоллаѳї́й, сы́нове є҆гѡ̀ и҆ бра́тїѧ є҆гѡ̀ двана́десѧть:
30| два́десѧть тре́тїй меазѡ́ѳъ, сы́нове є҆гѡ̀ и҆ бра́тїѧ є҆гѡ̀ двана́десѧть:
31| два́десѧть четве́ртый рѡметѳїе́зеръ, сы́нове є҆гѡ̀ и҆ бра́тїѧ є҆гѡ̀ двана́десѧть.
#26
1| Раздѣле́нїе же две́рникѡвъ: сы́нове коре́ѡвы, моселлемї́а сы́нъ коре́овъ ѿ сынѡ́въ а҆са́фовыхъ.
2| Сы́нове же моселлемї́и: заха́рїа пе́рвенецъ и҆ ї҆адїи́лъ вторы́й, завадї́а тре́тїй и҆ ї҆аѳанаи́лъ четве́ртый,
3| ѻ҆ла́мъ пѧ́тый, ї҆ѡнаѳа́нъ шесты́й, є҆лїѡна́й седмы́й, а҆вдедо́мъ ѻ҆смы́й.
4| А҆вдедо́мꙋ же сы́нове: самї́а пе́рвенецъ, ї҆ѡзава́ѳъ вторы́й, ї҆ѡа́ѳъ тре́тїй, саха́ръ четве́ртый, рѡѳанꙋи́лъ пѧ́тый,
5| а҆мїи́лъ шесты́й, ї҆ссаха́ръ седмы́й, фелаѳї́й ѻ҆смы́й, ꙗ҆́кѡ блгⷭвѝ є҆го̀ бг҃ъ.
6| Семе́ю же сы́нꙋ є҆гѡ̀ рожде́ни сꙋ́ть сы́нове пе́рвенца нача҄лницы въ домꙋ̀ ѻ҆те́честѣмъ є҆гѡ̀, бѧ́хꙋ бо си́льни.
7| Сы́нове семеї́євы: ѻ҆ѳнї̀ и҆ рафаи́лъ, и҆ ѡ҆ви́дъ и҆ є҆лзава́дъ и҆ а҆хї́а, сы́нове си́льни, є҆лїꙋ̀ и҆ савахї́а и҆ ї҆свакѡ́мъ.
8| Всѝ тї́и ѿ сынѡ́въ а҆вдедо́млихъ, сї́и и҆ сы́нове и҆́хъ и҆ бра́тїѧ и҆́хъ трꙋжда́ющесѧ крѣ́пкѡ въ дѣ́ланїи, всѝ шестьдесѧ́тъ два̀ а҆вдедо́мꙋ.
9| Моселлемї́ю же сы́нове и҆ бра́тїѧ ѻ҆смьна́десѧть, си́льнїи.
10| Ѻ҆́сѣ же ѿ сынѡ́въ мера́рїныхъ сы́нове стрегꙋ́щїи нача́ло, поне́же не бы́сть є҆мꙋ̀ пе́рвенецъ: и҆ поста́ви є҆го̀ ѻ҆те́цъ є҆гѡ̀ въ нача́лника раздѣле́нїѧ втора́гѡ:
11| хелкї́а вторы́й, тавелї́а тре́тїй, заха́рїа четве́ртый: всѝ сї́и сы́нове и҆ бра́тїѧ ѡ҆́сины трина́десѧть.
12| Сї́и раздѣле́ни сꙋ́ть въ двє́рницы, да нача́лствꙋютъ над си́льными чрєды̀, ꙗ҆́коже и҆ бра́тїѧ и҆́хъ слꙋжи́ти въ домꙋ̀ гдⷭни.
13| И҆ метнꙋ́ша жрє́бїѧ на коего́ждо ма́ла и҆ вели́ка по домѡ́мъ ѻ҆те́чествъ свои́хъ на ка҄ѧждо врата̀:
14| и҆ падѐ жре́бїй сꙋ́щихъ на восто́ки селемї́ю и҆ заха́рїи. Сы́нове сѡа́зѡвы мелхї́и метнꙋ́ша жрє́бїѧ, и҆ падѐ жре́бїй къ сѣ́верꙋ.
15| А҆вдедо́мꙋ къ ю҆́гꙋ прѧ́мѡ до́мꙋ є҆сефї́ма.
16| Во второ́е ѻ҆́сѣ къ за́падꙋ по вратѣ́хъ притво́ра восхожде́нїѧ, стра́жа проти́вꙋ стра́жи.
17| Ко восто́кꙋ по шестѝ на де́нь: къ сѣ́верꙋ четы́ре на де́нь: къ полꙋ́дни на де́нь четы́ре: и҆ къ до́мꙋ совѣ́та по два̀ премѣнѧ́ющесѧ.
18| И҆ ѻ҆́сѣ къ за́падꙋ по вратѣ́хъ притво́ра трѝ, стражба̀ проти́вꙋ стражбы̀ восхожде́нїѧ къ восто́кѡмъ, по шестѝ на де́нь, и҆ на сѣ́веръ по четы́ре, и҆ къ ю҆́гꙋ четы́ре, и҆ къ до́мꙋ совѣ́та два̀ премѣнѧ́ющесѧ, и҆ къ за́падꙋ четы́ре, и҆ къ стезѝ два̀ премѣнѧ́ющесѧ.
19| Сїѧ҄ раздѣлє́нїѧ две́рникѡмъ сынѡ́мъ коре́ѡвымъ и҆ сынѡ́мъ мера҄рїнымъ.
20| Леѵї́ти же бра́тїѧ и҆́хъ (бѣ́ша) над сокрѡ́вищи до́мꙋ гдⷭнѧ и҆ над сокрѡ́вищи ст҃ы́нь.
21| Сы́нове лада́нѡвы, сї́и сы́нове герсѡ҄ни: лада́нꙋ нача҄лницы ѻ҆те́чествъ лада́нихъ, герсѡ́нꙋ ї҆еїи́лъ.
22| Сы́нове ї҆еїи҄ли земе́ѳъ и҆ ї҆ѡи́ль бра́тїѧ над сокрѡ́вищи до́мꙋ гдⷭнѧ,
23| а҆мвра́мꙋ и҆ ї҆ссаа́рꙋ, хеврѡ́нꙋ и҆ ѻ҆зїи́лꙋ.
24| Сꙋваи́лъ же сы́нъ гирса́ма сы́на мѡѷсе́ова настоѧ́тель над сокрѡ́вищи.
25| Бра́тꙋ же є҆гѡ̀ є҆лїезе́рꙋ равї́а сы́нъ є҆гѡ̀, и҆ ї҆ѡсї́а и҆ ї҆ѡра́мъ, и҆ зехрї́й и҆ салѡмѡ́ѳъ.
26| То́й салѡмѡ́ѳъ и҆ бра́тїѧ є҆гѡ̀ над всѣ́ми сокрѡ́вищи ст҃ы́ми, и҆̀хже ѡ҆свѧтѝ давї́дъ ца́рь и҆ нача҄лницы ѻ҆те́чествъ, ты́сѧщницы и҆ со́тницы и҆ вожде́ве си́лы,
27| ꙗ҆̀же взѧ̀ и҆з градѡ́въ и҆ ѿ коры́стей, и҆ ѡ҆свѧтѝ ѧ҆̀ на пособле́нїе зда́нїю до́мꙋ гдⷭнѧ.
28| И҆ над всѣ́ми, ꙗ҆̀же ѡ҆свѧтѝ бг҃ꙋ самꙋи́лъ прⷪро́къ и҆ саꙋ́лъ сы́нъ кї́совъ, и҆ а҆вени́ръ сы́нъ ни́ровъ и҆ ї҆ѡа́въ сы́нъ сарꙋї́евъ, всѐ є҆́же ѡ҆свѧти́ша рꙋко́ю салѡмѡ́ѳовою и҆ бра́тїи є҆гѡ̀.
29| Ї҆ссаарї́ю хѡненї́а и҆ сы́нове є҆гѡ̀ дѣ́ланїѧ внѣ́шнѧгѡ над ї҆и҃лемъ, къ наказа́нїю и҆ сꙋжде́нїю.
30| Хеврѡ́нꙋ а҆савї́а и҆ бра́тїѧ є҆гѡ̀ сы́нове си́льнїи, ты́сѧща и҆ се́дмь сѡ́тъ над созира́нїемъ ї҆и҃лѧ за ї҆ѻрда́номъ проти́вꙋ за́пада, на всѧ́кꙋю слꙋ́жбꙋ гдⷭню и҆ на дѣ́ланїе царе́во.
31| Хеврѡ́нꙋ ѹ҆рї́а нача́лникъ хеврѡнї́тѡвъ по родѡ́мъ и҆́хъ, по ѻ҆те́чествѡмъ, въ четыредесѧ́тое лѣ́то ца́рства давї́дова сочте́ни сꙋ́ть, и҆ ѡ҆брѣ́тени мꙋ́жїе си́льни въ ни́хъ во ї҆ази́рѣ галаадї́тстѣмъ.
32| И҆ бра́тїѧ є҆гѡ̀ сы́нове си́льнїи, двѣ̀ ты́сѧщы се́дмь сѡ́тъ, нача҄лницы ѻ҆те́чествъ, и҆ поста́ви и҆̀хъ давї́дъ ца́рь над рꙋви́момъ и҆ га́домъ и҆ над полови́ною колѣ́на манассї́ина, во всѧ́кое повелѣ́нїе гдⷭне и҆ сло́во царе́во.
#27
1| Сы́нове же ї҆и҃лєвы но числꙋ̀ своемꙋ̀, нача҄лницы ѻ҆те́чествъ, ты́сѧщницы и҆ со́тницы и҆ книгѡ́чїи слꙋжа́щїи царю̀, и҆ на всѧ́кое сло́во царе́во по раздѣле́нїємъ, и҆ на всѧ́кое сло́во входѧ́щагѡ и҆ и҆сходѧ́щагѡ, мцⷭъ ѿ мцⷭа, во всѧ҄ мцⷭы лѣ́та раздѣле́нїе є҆ди́но, два́десѧть четы́ре ты́сѧщы.
2| И҆ над пе́рвымъ раздѣле́нїемъ въ пе́рвый мцⷭъ бы́сть ї҆звоа́зъ сы́нъ завдїи́ловъ, въ раздѣле́нїи є҆гѡ̀ два́десѧть четы́ре ты́сѧщы:
3| ѿ сынѡ́въ фаре́совыхъ, нача́лникъ всѣ҄мъ кнѧзє́мъ во́инства мцⷭа пе́рвагѡ.
4| И҆ над раздѣле́нїемъ мцⷭа втора́гѡ дѡда́й є҆кхѡ́тскїй и҆ над раздѣле́нїемъ є҆гѡ̀, и҆ макеллѡ́ѳъ во́ждь, и҆ въ раздѣле́нїи є҆гѡ̀ два́десѧть четы́ре ты́сѧщи, кнѧ҄зи си́лы.
5| Тре́тїй мцⷭа тре́тїѧгѡ ване́а сы́нъ ї҆ѡда́евъ, и҆́же свѧще́нникъ нача́лный, и҆ въ раздѣле́нїи є҆гѡ̀ два́десѧть четы́ре ты́сѧщы:
6| се́й ване́а крѣпча́йшїй междꙋ̀ три́десѧтми, и҆ над три́десѧтми: и҆ над раздѣле́нїемъ є҆гѡ̀ зава́дъ сы́нъ є҆гѡ̀.
7| Четве́ртый мцⷭа четве́ртагѡ а҆саи́лъ бра́тъ ї҆ѡа́вль, и҆ завадї́а сы́нъ є҆гѡ̀ и҆ бра́тїѧ, и҆ въ полцѣ̀ є҆гѡ̀ два́десѧть четы́ре ты́сѧщы.
8| Пѧ́тый пѧ́тагѡ мцⷭа нача́лникъ самаѡ́ѳъ сы́нъ ї҆езра́евъ, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
9| Шесты́й мцⷭа шеста́гѡ ѻ҆дꙋ́їа сы́нъ є҆кки́совъ ѳекꙋи́тѧнинъ, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
10| Седмы́й мцⷭа седма́гѡ хелли́съ и҆́же ѿ фалꙋ́са, ѿ сынѡ́въ є҆фре́млихъ, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
11| Ѻ҆смы́й мцⷭа ѻ҆сма́гѡ совоха́й ѹ҆саѳї́тѧнинъ, ѿ колѣ́на зара́ина, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
12| Девѧ́тый мцⷭа девѧ́тагѡ а҆вїезе́ръ, и҆́же ѿ а҆наѳѡ́ѳа, ѿ землѝ венїамї́ни, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
13| Десѧ́тый мцⷭа десѧ́тагѡ меира́й, и҆́же ѿ нетѡфаѳї́та, ѿ колѣ́на зара́ина, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
14| Первыйна́десѧть мцⷭа первагѡна́десѧть ванаї́а, и҆́же ѿ фараѳѡ́на, ѿ сынѡ́въ є҆фре́млихъ и҆ въ полцѣ̀ є҆гѡ̀ два́десѧть и҆ четы́ре ты́сѧщы.
15| Вторыйна́десѧть мцⷭа вторагѡна́десѧть хѡлдї́а, и҆́же ѿ нетѡфаѳї́та, ѿ колѣ́на гоѳонїи́лева, и҆ въ полцѣ̀ є҆гѡ̀ два́десѧть и҆ четы́ре ты́сѧщы.
16| И҆ над племены̀ ї҆и҃левыми, рꙋви́мꙋ во́ждь є҆лїезе́ръ, сы́нъ зехрї́евъ: сѷмеѡ́нꙋ сафатї́а, сы́нъ мааха̀:
17| леѵї́ю а҆савї́а, сы́нъ камꙋи́левъ: а҆арѡ́нꙋ садѡ́къ:
18| ї҆ꙋ́дѣ є҆лїа́въ ѿ бра́тїй давї́довыхъ: ї҆ссаха́рꙋ а҆мрѝ, сы́нъ мїхаи́ловъ:
19| завꙋлѡ́нꙋ самаї́а, сы́нъ а҆вдї́евъ: нефѳалї́мꙋ ї҆ерїмѡ́ѳъ, сы́нъ ѻ҆зїи́ль:
20| є҆фре́мꙋ ѡ҆сї́й, сы́нъ ѻ҆зазї́евъ: полꙋпле́мени манассї́инꙋ ї҆ѡи́ль, сы́нъ фаде́евъ:
21| полꙋпле́мени манассї́инꙋ сꙋ́щемꙋ въ землѝ галаа́дстѣй ї҆адда́й сы́нъ завадї́инъ: сынѡ́мъ венїамї҄нимъ ї҆асїи́лъ, сы́нъ а҆вени́ровъ:
22| да́нꙋ а҆зарїи́лъ, сы́нъ ї҆ѡра́мовъ. Сї́и бы́ша нача҄лницы племенѡ́мъ ї҆и҃левымъ.
23| Не хотѣ́ же давї́дъ счестѝ и҆̀хъ ѿ двадесѧтилѣ́тнагѡ и҆ нижа́е: занѐ речѐ гдⷭь ѹ҆мно́жити ї҆и҃лѧ, ꙗ҆́кѡ ѕвѣ́зды небє́сныѧ.
24| Ї҆ѡа́въ же сы́нъ сарꙋї́евъ нача̀ сочита́ти лю́ди, и҆ не совершѝ: сегѡ̀ ра́ди бы́сть гнѣ́въ бж҃їй на ї҆и҃лѧ: и҆ не внесе́сѧ сочисле́нїе въ кни́гꙋ слове́съ царѧ̀ давї́да.
25| Над сокрѡ́вищи же ца́рскими бы́сть а҆смѡ́ѳъ сы́нъ ѻ҆дїи́левъ: и҆ над сокрѡ́вищи, и҆̀же на ни́вахъ и҆ въ се́лѣхъ, и҆ въ ве́сехъ и҆ въ столпѣ́хъ, ї҆ѡнаѳа́нъ сы́нъ ѻ҆зї́евъ:
26| и҆ над земледѣ́латєли зе́млю дѣ́лающими є҆здра́й сы́нъ хелꙋ́вовъ:
27| и҆ над се́лы семе́й а҆рмаѳе́йскїй: и҆ над сокро́вищами вїногра́дными замвдї́а сы́нъ сефамї́евъ:
28| над ма́слинами же и҆ над черни́чїемъ, и҆̀же бѧ́хꙋ на полѧ́хъ, валана́нъ гедѡрї́тѧнинъ: над сокрѡ́вищи є҆ле́а ї҆ѡа́съ:
29| над скѡты́ же, и҆̀же пасѧ́хꙋсѧ въ сарѡ́нѣ, сатра́й сарѡнї́тѧнинъ: и҆ над вѡлы̀, и҆̀же во ю҆до́лѣхъ, сѡфа́тъ сы́нъ а҆да́инъ:
30| над велблю҄ды же ѹ҆вї́а ї҆сма́илтѧнинъ: над ѻ҆слы҄ же ї҆адї́а, и҆́же ѿ мараѳѡ́на:
31| и҆ над ѻ҆вца́ми ї҆ѡа́съ а҆гарї́тинъ. Всѝ тї́и нача҄лницы и҆мѣ́нїй давї́да царѧ̀.
32| Ї҆ѡнаѳа́нъ же дѧ́дѧ давї́довъ (бы́сть) совѣ́тникъ, мꙋ́жъ мꙋ́дръ и҆ кни́женъ сы́й: и҆ ї҆еи́ль сы́нъ а҆хаманї́евъ бѣ̀ съ сына́ми царе́выми.
33| А҆хїтофе́лъ совѣ́тникъ царе́въ, и҆ хꙋсї́а пе́рвѣйшїй дрꙋ́гъ царе́въ,
34| и҆ по (не́мъ) а҆хїтофе́лѣ бы́сть (бли́з)) ї҆ѡда́й сы́нъ ване́инъ и҆ а҆вїаѳа́ръ: и҆ ї҆ѡа́въ нача́лный воево́да царе́въ.
#28
1| Собра́ же давї́дъ всѧ҄ нача́лники ї҆и҃лєвы, нача́лники сꙋдї́й и҆ колѣ́нъ, и҆ всѧ҄ нача́лники полкѡ́въ, почре́днѡ стрегꙋ́щихъ царѧ̀, и҆ нача́лники ты́сѧщей и҆ со́тней, и҆ стра́жы сокро́вищъ, и҆ сꙋ́щыѧ над и҆мѣ́нїѧми свои́ми и҆ над всѣ́мъ стѧжа́нїемъ царе́вымъ, и҆ сынѡ́въ свои́хъ со є҆ѵнꙋ́хами, и҆ си҄льныѧ и҆ хра҄брыѧ во́инства во ї҆ерⷭли́мъ.
2| И҆ воста̀ давї́дъ ца́рь посредѣ̀ собра́нїѧ и҆ речѐ: слы́шите мѧ̀, бра́тїѧ моѧ҄ и҆ лю́дїе моѝ: бы́сть мнѣ̀ на се́рдцы созда́ти до́мъ ѹ҆покое́нїѧ кївѡ́тꙋ завѣ́та гдⷭнѧ и҆ подно́жїе но́гъ гдⷭа (бг҃а) на́шегѡ, и҆ ѹ҆гото́вахъ на созида́нїе потрє́бнаѧ:
3| бг҃ъ же речѐ: не сози́ждеши мнѣ̀ до́мꙋ є҆́же и҆менова́ти и҆́мѧ моѐ въ не́мъ, занѐ человѣ́къ во́инъ є҆сѝ ты̀ и҆ крѡ́ви пролїѧ́лъ є҆сѝ:
4| и҆ и҆збра̀ гдⷭь бг҃ъ ї҆и҃левъ менѐ ѿ всегѡ̀ до́мꙋ ѻ҆тца̀ моегѡ̀, да бꙋ́дꙋ ца́рь над ї҆и҃лемъ во вѣ́ки, и҆ во ї҆ꙋ́дѣ и҆збра̀ ца́рство, и҆ ѿ до́мꙋ ї҆ꙋ́дина до́мъ ѻ҆тца̀ моегѡ̀: и҆ ѿ сынѡ́въ ѻ҆тца̀ моегѡ̀ во мнѣ̀ бл҃говолѝ, є҆́же бы́ти мѝ царю̀ над всѣ́мъ ї҆и҃лемъ:
5| ѿ сынѡ́въ же мои́хъ всѣ́хъ, сы́ны бо мнѣ̀ мнѡ́ги дадѐ гдⷭь, и҆збра̀ соломѡ́на сы́на моего̀, да сѣди́тъ на престо́лѣ ца́рства гдⷭнѧ, над ї҆и҃лемъ:
6| и҆ речѐ мнѣ̀ бг҃ъ: соломѡ́нъ сы́нъ тво́й сози́ждетъ до́мъ мо́й и҆ дво́ръ мо́й, занѐ того̀ и҆збра́хъ мнѣ̀ въ сы́на бы́ти, и҆ а҆́зъ бꙋ́дꙋ є҆мꙋ̀ во ѻ҆тца̀
7| и҆ ѹ҆крѣплю̀ ца́рство є҆гѡ̀ да́же до вѣ́ка, а҆́ще ѹ҆крѣпи́тсѧ храни́ти за́пѡвѣди моѧ҄ и҆ сꙋдбы҄ моѧ҄, ꙗ҆́коже и҆ дне́сь:
8| нн҃ѣ ѹ҆̀бо пред лице́мъ всегѡ̀ собра́нїѧ гдⷭнѧ и҆ во ѹ҆́шы бг҃а на́шегѡ, храни́те и҆ взыщи́те всѧ҄ за́пѡвѣди гдⷭа бг҃а на́шегѡ, да наслѣ́дите зе́млю бла́гꙋ и҆ ѡ҆ста́вите въ наслѣ́дїе сынѡ́мъ ва́шымъ по ва́съ да́же до вѣ́ка:
9| и҆ нн҃ѣ, соломѡ́не, сы́не мо́й, да зна́еши бг҃а ѻ҆тє́цъ твои́хъ и҆ слꙋжѝ є҆мꙋ̀ се́рдцемъ соверше́ннымъ и҆ дꙋше́вною во́лею, всѧ҄ бо сердца̀ и҆спытꙋ́етъ гдⷭь и҆ всѧ́ко помышле́нїе разꙋмѣ́етъ: а҆́ще взы́щеши є҆го̀, ѡ҆брѧ́щеттисѧ: а҆́ще же ѡ҆ста́виши є҆го̀, ѡ҆ста́витъ тѧ̀ въ коне́цъ:
10| нн҃ѣ ѹ҆̀бо ви́ждь, ꙗ҆́кѡ и҆збра́ тѧ гдⷭь, да сози́ждеши є҆мꙋ̀ до́мъ во ѡ҆свѧще́нїе, крѣпи́сѧ и҆ совершѝ.
11| Даде́ же давї́дъ соломѡ́нꙋ сы́нꙋ своемꙋ̀ начерта́нїе хра́ма и҆ домѡ́въ є҆гѡ̀, и҆ кама́ръ є҆гѡ̀, и҆ го́рницъ, и҆ полага́лищъ внꙋ́треннихъ, и҆ до́мꙋ ѡ҆чище́нїѧ,
12| и҆ подо́бїе, є҆́же помы́сли дꙋ́хомъ свои́мъ, дворѡ́въ до́мꙋ гдⷭнѧ, и҆ всѣ́хъ кама́ръ ѡ҆́крестъ въ сокро́вищихъ до́мꙋ гдⷭнѧ, и҆ влага́лищъ ст҃ы́нь,
13| и҆ вита́лищъ, и҆ дневны́хъ чре́дъ ї҆ере́йскихъ и҆ леѵї́тскихъ, во всѧ҄ дѣла̀ слꙋже́нїѧ до́мꙋ гдⷭнѧ, и҆ влага́лищъ слꙋже́бныхъ сосꙋ́дѡвъ слꙋ́жбы до́мꙋ гдⷭнѧ:
14| и҆ мѣ́рꙋ вѣ́са и҆́хъ златы́хъ и҆ сре́брѧныхъ,
15| свѣти́лникѡвъ вѣ́съ дадѐ є҆мꙋ̀ и҆ свѣ́щникѡвъ.
16| Дадѐ є҆мꙋ̀ подо́бнѣ вѣ́съ трапе́зы предложе́нїѧ, кї́ѧждо трапе́зы златы́ѧ, та́кожде и҆ сре́брѧныхъ,
17| и҆ ѹ҆́дицъ, и҆ возлїѧ́лницъ, и҆ фїа҄лъ златы́хъ, и҆ вѣ́съ златы́хъ и҆ сре́брѧныхъ, и҆ кади́лницъ златы́хъ, коегѡ́ждо вѣ́са:
18| и҆ же́ртвенника ѳѷмїа́мѡвъ ѿ зла́та чи́ста вѣ́съ ѡ҆каза̀ є҆мꙋ̀, и҆ подо́бїе колесни́цы херꙋвї́мѡвъ простира́ющихъ кри́ла и҆ ѡ҆сѣнѧ́ющихъ над кївѡ́томъ завѣ́та гдⷭнѧ.
19| Всѧ҄ пи҄саннаѧ рꙋко́ю гдⷭнею дадѐ давї́дъ соломѡ́нꙋ, по сꙋ́щемꙋ въ не́мъ ра́зꙋмꙋ дѣ́ла и҆зѡбраже́нїѧ.
20| И҆ речѐ давї́дъ соломѡ́нꙋ сы́нꙋ своемꙋ̀: ѹ҆крѣплѧ́йсѧ и҆ мꙋжа́йсѧ и҆ творѝ: не бо́йсѧ, нижѐ страши́сѧ, занѐ гдⷭь бг҃ъ мо́й съ тобо́ю, не ѿстꙋ́питъ ѿ тебє̀, нижѐ ѡ҆ста́витъ тѧ̀, до́ндеже соверши́ши ты̀ всѐ дѣ́ло слꙋже́нїѧ до́мꙋ гдⷭнѧ: и҆ сѐ, подо́бїе хра́ма и҆ до́мꙋ є҆гѡ̀, и҆ кама́ръ є҆гѡ̀, и҆ го́рницъ, и҆ полага́лищъ внꙋ́треннихъ, и҆ до́мꙋ ѡ҆чище́нїѧ, и҆ подо́бїе до́мꙋ гдⷭнѧ:
21| и҆ сѐ, днєвны́ѧ чрєды̀ ї҆ере́євъ и҆ леѵї́тѡвъ во всѧ́ко слꙋже́нїе до́мꙋ гдⷭнѧ, и҆ съ тобо́ю во всѧ́цѣмъ дѣ́йствѣ, и҆ всѧ́къ ѹ҆се́рдный въ мꙋ́дрости во всѧ́цѣмъ хꙋдо́жествѣ, и҆ кнѧ҄зи, и҆ всѝ лю́дїе во всѧ҄ словеса̀ твоѧ҄.
#29
1| И҆ речѐ давї́дъ ца́рь ко всемꙋ̀ собра́нїю: соломѡ́нъ сы́нъ мо́й, є҆го́же и҆збра̀ себѣ̀ гдⷭь, ю҆́нъ и҆ мла́дъ, а҆ дѣ́ло вели́ко, зане́же не человѣ́кꙋ ѹ҆гото́витсѧ зда́нїе, но гдⷭꙋ бг҃ꙋ:
2| все́ю си́лою ѹ҆гото́вахъ на до́мъ бг҃а моегѡ̀ зла́то, сребро̀, мѣ́дь, желѣ́зо, древа̀, ка́менїе мра́морное, и҆ мно́жество ка́менїй многоцѣ́нныхъ и҆ разли́чныхъ, и҆ всѧ́кое честно́е ка́менїе, и҆ ка́менїй парї́йскихъ мно́гѡ:
3| и҆ є҆щѐ внегда̀ благоволи́ти мѝ въ домꙋ̀ бг҃а моегѡ̀, є҆́сть ѹ҆ менє̀ є҆́же пригото́вахъ зла́то и҆ сребро̀, и҆ сѐ, да́хъ въ до́мъ бг҃а моегѡ̀, въ высотꙋ̀, кромѣ̀ ѻ҆́ныхъ, ꙗ҆̀же ѹ҆гото́вахъ на до́мъ ст҃ы́хъ:
4| трѝ ты́сѧщи тала҄нтъ зла́та сꙋфї́рска и҆ се́дмь ты́сѧщъ тала҄нтъ сребра̀ и҆скꙋше́на къ позлаще́нїю стѣ́нъ свѧти́лища,
5| и҆дѣ́же дѣ́ло злато́е зла́томъ, а҆ и҆дѣ́же сре́брѧное сребро́мъ, и҆ на всѧ́кое дѣ́ло рꙋко́ю хꙋдо́жникѡвъ: и҆ кто̀ благоволѧ́й и҆спо́лнити рꙋ́кꙋ свою̀ дне́сь гдⷭꙋ;
6| И҆ ѡ҆бѣща́ша ѹ҆се́рднѡ нача҄лницы ѻ҆те́чествъ и҆ кнѧ҄зи сынѡ́въ ї҆и҃левыхъ, и҆ ты́сѧщницы и҆ со́тницы, и҆ нача҄лницы дѣ́лъ и҆ ї҆коно́мы царє́вы,
7| и҆ да́ша на дѣла̀ до́мꙋ гдⷭнѧ зла́та тала҄нтъ пѧ́ть ты́сѧщъ, и҆ златни҄къ де́сѧть ты́сѧщъ, и҆ сребра̀ тала҄нтъ де́сѧть ты́сѧщъ, и҆ мѣ́ди тала҄нтъ ѻ҆смьна́десѧть ты́сѧщъ, желѣ́за же сто̀ ты́сѧщъ тала҄нтъ:
8| и҆ ѹ҆ ни́хже ѡ҆брѣ́тесѧ ка́менїе, да́ша во влага́лище до́мꙋ гдⷭнѧ, под рꙋ́кꙋ ї҆еїи́лѧ герсѡ́нина.
9| И҆ возвесели́шасѧ лю́дїе ѡ҆ ѹ҆се́рднѣмъ подаѧ́нїи, поне́же всѣ́мъ се́рдцемъ приноша́хꙋ гдⷭꙋ, и҆ давї́дъ ца́рь возвесели́сѧ ѕѣлѡ̀:
10| и҆ благословѝ ца́рь давї́дъ гдⷭа пред всѣ́мъ мно́жествомъ, глаго́лѧ: блгⷭве́нъ є҆сѝ, гдⷭи бж҃е ї҆и҃левъ, ѻ҆ц҃ъ на́шъ, ѿ вѣ́ка и҆ до вѣ́ка:
11| тебѣ̀, гдⷭи, вели́чество, и҆ си́ла, и҆ сла́ва, и҆ ѡ҆долѣ́нїе, и҆ и҆сповѣ́данїе, и҆ крѣ́пость, ꙗ҆́кѡ ты̀ всѣ́ми, и҆̀же на нб҃сѝ и҆ на землѝ, влⷣчствꙋеши: ѿ лица̀ твоегѡ̀ трепе́щетъ всѧ́къ ца́рь и҆ ꙗ҆зы́къ: и҆ тебѣ̀, гдⷭи, црⷭтво и҆ великолѣ́пїе во всѣ́хъ и҆ во всѧ́цѣмъ нача́лѣ:
12| ѿ тебє̀ бога́тство и҆ сла́ва, ты̀ над всѣ́ми нача́лствꙋеши, гдⷭи, нача́ло всѧ́кагѡ нача́ла, и҆ въ рꙋкꙋ̀ твоє́ю крѣ́пость и҆ вла́сть, и҆ въ рꙋкꙋ̀ твоє́ю млⷭть, вседержи́телю, возвели́чити и҆ ѹ҆крѣпи́ти всѧ҄:
13| и҆ нн҃ѣ, гдⷭи, и҆сповѣ́даемсѧ тебѣ̀ и҆ хва́лимъ и҆́мѧ хвале́нїѧ твоегѡ̀:
14| и҆ кто̀ а҆́зъ є҆́смь, и҆ кто̀ лю́дїе моѝ, ꙗ҆́кѡ возмого́хомъ сїѧ҄ тебѣ̀ благово́льнѣ ѡ҆бѣща́ти; твоѧ҄ бо сꙋ́ть всѧ҄, и҆ ѿ твои́хъ да́хомъ тебѣ̀:
15| прише́лцы бо є҆смы̀ пред тобо́ю и҆ пресе́лницы, ꙗ҆́коже всѝ ѻ҆тцы̀ на́ши: днї́е на́ши ꙗ҆́кѡ сѣ́нь на землѝ, и҆ нѣ́сть постоѧ́нїѧ:
16| гдⷭи бж҃е на́шъ, ко всемꙋ̀ мно́жествꙋ семꙋ̀, є҆́же ѹ҆гото́вахъ, да сози́ждетсѧ до́мъ и҆́мени ст҃о́мꙋ твоемꙋ̀, ѿ рꙋкꙋ̀ твоє́ю сꙋ́ть, и҆ тебѣ̀ всѧ҄:
17| и҆ вѣ́мъ, гдⷭи мо́й, ꙗ҆́кѡ ты̀ є҆сѝ и҆спытꙋ́ѧй сердца̀, и҆ пра́вдꙋ лю́биши: въ простотѣ̀ се́рдца моегѡ̀ произво́лихъ сїѧ҄ всѧ҄, и҆ нн҃ѣ людї́й твои́хъ, и҆̀же здѣ̀ ѡ҆брѣто́шасѧ, ви́дѣхъ съ ра́достїю тебѣ̀ произво́лившихъ (принестѝ да́ры):
18| гдⷭи бж҃е а҆враа́ма и҆ ї҆саа́ка и҆ ї҆и҃лѧ ѻ҆тє́цъ на́шихъ, сохранѝ сїѧ҄ въ во́ли се́рдца людї́й твои́хъ во вѣ́ки, и҆ и҆спра́ви сердца̀ и҆́хъ къ тебѣ̀:
19| соломѡ́нꙋ же сы́нꙋ моемꙋ̀ да́ждь се́рдце бла́го, да храни́тъ за́пѡвѣди твоѧ҄ и҆ свидѣ҄нїѧ твоѧ҄ и҆ повелѣ҄нїѧ твоѧ҄, и҆ къ соверше́нїю привестѝ зда́нїе до́мꙋ твоегѡ̀.
20| И҆ речѐ давї́дъ всемꙋ̀ собра́нїю (людї́й): благослови́те гдⷭа бг҃а на́шего. И҆ благослови́ша всѐ собра́нїе гдⷭа бг҃а ѻ҆тє́цъ свои́хъ: и҆ прекло́нше кѡлѣ́на поклони́шасѧ гдⷭꙋ и҆ царю̀.
21| И҆ пожрѐ давї́дъ жє́ртвы гдⷭꙋ, и҆ вознесѐ всесожжє́нїѧ бг҃ꙋ на ѹ҆́трїе пе́рвагѡ днѐ, телє́цъ ты́сѧщꙋ, ѻ҆внѡ́въ ты́сѧщꙋ, а҆́гнєцъ ты́сѧщꙋ, и҆ возлїѧ҄нїѧ и҆́хъ, и҆ же́ртвы мно́жество ѿ всегѡ̀ ї҆и҃лѧ.
22| И҆ ꙗ҆до́ша и҆ пи́ша пред гдⷭемъ въ де́нь то́й съ вели́кимъ весе́лїемъ: и҆ поста́виша царе́мъ второ́е соломѡ́на сы́на давї́дова, и҆ пома́заша є҆го̀ гдⷭꙋ въ царѧ̀, и҆ садѡ́ка же во а҆рхїере́а.
23| И҆ сѣ́де соломѡ́нъ на престо́лѣ гдⷭни въ царѧ̀, вмѣ́стѡ давї́да ѻ҆тца̀ своегѡ̀, и҆ благоꙋго́денъ бы́сть: и҆ покори́сѧ є҆мꙋ̀ ве́сь ї҆и҃ль.
24| Кнѧ҄зи и҆ си́льнїи и҆ всѝ сы́нове царѧ̀ давї́да ѻ҆тца̀ є҆гѡ̀ повинꙋ́шасѧ є҆мꙋ̀.
25| И҆ возвели́чи гдⷭь соломѡ́на над всѣ́мъ ї҆и҃лемъ и҆ дадѐ є҆мꙋ̀ сла́вꙋ ца́рства, є҆ѧ́же нѝ є҆ди́нъ ца́рь и҆мѣ̀ пре́жде є҆гѡ̀.
26| И҆ давї́дъ сы́нъ ї҆ессе́евъ ца́рствова над всѣ́мъ ї҆и҃лемъ четы́редесѧть лѣ́тъ,
27| въ хеврѡ́нѣ се́дмь лѣ́тъ, а҆ во ї҆ерⷭли́мѣ лѣ́тъ три́десѧть трѝ,
28| и҆ ѹ҆́мре въ ста́рости бла́зѣ, и҆спо́лнь днї́й, въ бога́тствѣ и҆ сла́вѣ, и҆ воцари́сѧ соломѡ́нъ сы́нъ є҆гѡ̀ вмѣ́стѡ є҆гѡ̀.
29| Прѡ́чаѧ же словеса̀ царѧ̀ давї́да пє́рваѧ и҆ послѣ҄днѧѧ напи҄сана сꙋ́ть въ словесѣ́хъ самꙋи́ла ви́дѧщагѡ и҆ въ словесѣ́хъ наѳа́на прⷪро́ка и҆ въ словесѣ́хъ га́да прови́дѧщагѡ,
30| ѡ҆ все́мъ ца́рствѣ є҆гѡ̀ и҆ крѣ́пости є҆гѡ̀, и҆ времена̀ ꙗ҆̀же бы́ша при не́мъ и҆ во ї҆и҃ли и҆ во всѣ́хъ ца́рствахъ земны́хъ.
