<SAINT>

<NAME Nominative="Ανακομιδή των ιερών λειψάνων των Αγίων Ιουλίου Πρεσβυτέρου και Ιουλιανού Διακόνου" Short="Ανακομιδή των"/>
<LIFE Id="saintgr" Copyright="saint.gr">
 Όπως αναφέρεται στο Συναξάρι τους, ο μέν Ιουλιανός γεννήθηκε το 319 μ.Χ., ο δέ Ιούλιος το 330 μ.Χ. από εύπορους και ευσεβείς γονείς, που τους ανέθρεψαν με παιδεία και νουθεσία Κυρίου. Έμαθαν τα εγκύκλια γράμματα στην Αίγινα και στη συνέχεια σπούδασαν στην Αθήνα, μαζί με τους Αγίους Βασίλειο και Γρηγόριο. Αφού επανέκαμψαν στην Αίγινα, αποφάσισαν να μιμηθούν τον Απόστολο των Εθνών Παύλο και να κηρύξουν τον Χριστό. Έτσι πήραν αποστολικές ράβδους και παρέδωσαν τον εαυτό τους στον Κύριο. Ο Επίσκοπος των Αθηνών χειροτόνησε τον Ιούλιο πρεσβύτερο και τον Ιουλιανό διάκονο. Κοσμημένοι με την χάρη της ιεροσύνης εξήλθαν για να κηρύξουν το Ευαγγέλιο. στην Κόρινθο προκάλεσαν την οργή των Αρειανών, οι οποίοι επεδίωξαν το θάνατό τους. Οι Άγιοι, με τη χάρη του Θεού, διαφυλάχθηκαν και αναχώρησαν σε έρημο τόπο για να ασκηθούν στην προσευχή. το 337 μ.Χ. αναχώρησαν από την Κόρινθο για την Ιταλία. Ο Θεός όμως οικονόμησε διαφορετικά τα πράγματα και τα της αποστολικής τους διακονίας. Έτσι, βρέθηκαν στις παραδουνάβιες χώρες κηρύττοντας τον Χριστό στην σημερινή Βοημία, Πολωνία και Ουγγαρία. Μάλιστα σε κάποια πόλη θεράπευσαν ένα νέο άπό δαιμόνιο και οδήγησαν πλήθη ειδωλολατρών στην πίστη του Χριστού.<br /><br />Το 379 μ.Χ. έγινε αυτοκράτορας ο Θεοδόσιος ο Μέγας, ο οποίος πολέμησε τις κακοδοξίες των Αρειανών και στήριξε την ορθόδοξη πίστη. Μόλις πληροφορήθηκαν αυτό οι Άγιοι, ήρθαν στη Ρώμη, όπου προσκύνησαν τους τάφους των Μαρτύρων και έλαβαν γραπτή άδεια από τον Θεοδόσιο και την ευλογία του Αγίου Δαμάσου Α' να περιοδεύουν την αυτοκρατορία και να κηρύττουν τον Χριστό. Το 338 μ.Χ. ο Πάπας Δάμασος Α' απέστειλε τους Αγίους στο Μιλάνο, πλησίον του αγίου Αμβροσίου. Εκείνος τους ανέθεσε την εκκλησία της Ναβάρας που ήταν περικυκλωμένη από ειδωλολάτρες. Οι Αγιοι επεδόθησαν στην ίδρυση Εκκλησιών και οδήγησαν στην αλήθεια του Χριστού πολλούς ανθρώπους.<br /><br />Στα τέλη του βίου τους χώρισαν για πρώτη φορά μετά την απόφασή τους να διέλθουν το υπόλοιπο της ζωής τους ασκητικά και ησυχαστικά. Γι' αυτό και αναχώρησαν ο μεν Άγιος Ιουλιανός στο Γκοτσάνο της λίμνης Μαντζόρε, όπου και κοιμήθηκε με ειρήνη στις 7 Ιανουαρίου του 391 μ.Χ., ο δέ Άγιος Ιούλιος στο Κούσιον της λίμνης Όρτα, όπου και κοιμήθηκε με ειρήνη στις 31 Ιανουαρίου του 401 μ.Χ. Η ανακομιδή των ιερών λειψάνων αυτών τελείται στις 19 Μαΐου στην τοπική Εκκλησία της Αίγινας.
</LIFE></SAINT>