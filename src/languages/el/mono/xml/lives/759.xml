<SAINT>

<NAME Nominative="Όσιος Μακάριος ο ομολογητής ηγούμενος ιεράς Μονής Πελεκητής" Short="Όσιος Μακάριος"/>
<LIFE Id="saintgr" Copyright="saint.gr">
 Ο Όσιος Μακάριος έζησε στα τέλη του 8ου και τις αρχές του 9ου αιώνα μ.Χ. Γεννήθηκε στην Κωνσταντινούπολη και ονομαζόταν Χριστόφορος. Μικρός ακόμα, έχασε τον πατέρα και τη μητέρα του. Τον ανέθρεψε ένας θείος του, με πολλή επιμέλεια και στοργή. Η προκοπή του στα γράμματα υπήρξε θαυμάσια, και η ζωή του ήταν γεμάτη σωφροσύνη και χρηστότητα, υπόδειγμα σε πολλούς συνομηλίκους του. Όταν ωρίμασε στην ηλικία, έφυγε από την Κωνσταντινούπολη και πήγε στο μοναστήρι της Πελεκητής, που βρίσκεται στην Τρίγλεια της Προύσας. Εκεί έγινε μοναχός και μετονομάστηκε Μακάριος. Η παιδεία του, και οι υπέροχες προσωπικές και διοικητικές αρετές του, δεν άργησαν να τον αναδείξουν ηγούμενο της Μονής, μετά από θερμή παράκληση των μοναχών. ο δε Πατριάρχης Ταράσιος, όταν άκουσε ότι ο Μακάριος θεράπευε με την προσευχή του ασθενείς, τον προσκάλεσε στην Κωνσταντινούπολη, όπου θεράπευσε ένα πατρίκιο, τον Παύλο. Εκτιμώντας την προσωπικότητα του Μακαρίου ο Ταράσιος, τον χειροτόνησε ο ίδιος Ιερέα. Αργότερα, στην περίοδο της Εικονομαχίας, επί αυτοκρατόρων Λέοντος του Αρμενίου και Μιχαήλ του Τραυλού, φυλακίστηκε και εξορίστηκε ποικιλοτρόπως. Τελικά πέθανε εξορισμένος στο νησί Αφουσία, υπέρμαχος του ορθού δόγματος της Εκκλησίας.
</LIFE></SAINT>